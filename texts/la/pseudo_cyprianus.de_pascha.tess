<ps. cypr. pasch. 1.1> Est locus ex omni medius quem credimus orbe,
<ps. cypr. pasch. 1.2> Golgotha Iudaei patrio cognomine dicunt:
<ps. cypr. pasch. 1.3> Hic ego de sterili succisum robore lignum
<ps. cypr. pasch. 1.4> Plantatum memini fructus genuisse salubres:
<ps. cypr. pasch. 1.5> Non tamen hos illis qui se posuere coloni
<ps. cypr. pasch. 1.6> Praebuit, externi fructus habuere beatos.
<ps. cypr. pasch. 1.7> Arboris haec species: uno de stipite surgit
<ps. cypr. pasch. 1.8> Et mox in geminos extendit bracchia ramos,
<ps. cypr. pasch. 1.9> Sicut plena graues antemnae carbasa tendunt
<ps. cypr. pasch. 1.10> Vel cum disiunctis iuga sunt ad aratra iuuencis.
<ps. cypr. pasch. 1.11> Quem tulit hoc primo maturo semine lapsum
<ps. cypr. pasch. 1.12> Concepit tellus: mos hinc (mirabile dictu)
<ps. cypr. pasch. 1.13> Tertia lux iterum terrae superisque tremendum
<ps. cypr. pasch. 1.14> Extulerat ramum uitali fruge beatum.
<ps. cypr. pasch. 1.15> Sed bis uicenis con firmiter ille diebus
<ps. cypr. pasch. 1.16> Creuit in immensum caelumque cacumine summo
<ps. cypr. pasch. 1.17> Contigit et tandem sanctum caput abdidit alte,
<ps. cypr. pasch. 1.18> Dum tamen ingenti bis senos pondere ramos
<ps. cypr. pasch. 1.19> Edidit et totum spargens porrexit in orbem,
<ps. cypr. pasch. 1.20> Gentibus ut cunctis uictum uitamque perennem
<ps. cypr. pasch. 1.21> Praeberent mortemque mori qui posse docerent.
<ps. cypr. pasch. 1.22> Explicitis etiam mox quinquaginta diebus
<ps. cypr. pasch. 1.23> Vertice de summo diuini nectaris haustum
<ps. cypr. pasch. 1.24> Detulit in ramos caelestis spiritus aura:
<ps. cypr. pasch. 1.25> Dulci rore grauos manabant undique frondes.
<ps. cypr. pasch. 1.26> Ecce sub ingenti ramorum tegminis umbra
<ps. cypr. pasch. 1.27> Fons erat: hic nullo casu turbante serenum
<ps. cypr. pasch. 1.28> Perspicuis illimis aquis, et gramina circum
<ps. cypr. pasch. 1.29> Fundebant laetos uario de flore colores.
<ps. cypr. pasch. 1.30> Hunc circum innumerae gentes populique coibant,
<ps. cypr. pasch. 1.31> Quam uarii generis sexus aetatis honoris,
<ps. cypr. pasch. 1.32> Innuptae nuptaeque simul uiduaeque nurusque,
<ps. cypr. pasch. 1.33> Infantes puerique uiri iuuenesque senesque:
<ps. cypr. pasch. 1.34> Hic ubi multigenis flexos incumbere pomis
<ps. cypr. pasch. 1.35> Cernebant ramos, auidis attingere dextris
<ps. cypr. pasch. 1.36> Gaudebant madidos caelesti nectare fructus:
<ps. cypr. pasch. 1.37> Nec prius hos poterant cupidis decerpere palmis,
<ps. cypr. pasch. 1.38> Quam lutulenta uiae uestigia foeda prioris
<ps. cypr. pasch. 1.39> Detererent corpusque pio de fonte lauarent.
<ps. cypr. pasch. 1.40> Ergo diu circumspatiantes gramine molli
<ps. cypr. pasch. 1.41> Suspiciunt alta pendentes arbore fructus:
<ps. cypr. pasch. 1.42> Tunc si quae ex illis delapsa putamina ramis
<ps. cypr. pasch. 1.43> Et dulces multo rorantes nectare fructus,
<ps. cypr. pasch. 1.44> Vescuntur, ueros optantes sumere fructus:
<ps. cypr. pasch. 1.45> Ergo ubi caelestem ceperunt ora saporem,
<ps. cypr. pasch. 1.46> Permutant animos et mentes perdere auaras
<ps. cypr. pasch. 1.47> Incipiunt dulcique hominem cognoscere sensu.
<ps. cypr. pasch. 1.48> Insolitum multis stomachum mouisse saporem,
<ps. cypr. pasch. 1.49> Vidimus et fellis commotum melle uenenum,
<ps. cypr. pasch. 1.50> Reiecisse bonos turbata mente sapores,
<ps. cypr. pasch. 1.51> Aut auide sumptum non dilexisse diuque
<ps. cypr. pasch. 1.52> Et male potatum tandem euomuisse saporem.
<ps. cypr. pasch. 1.53> Saepe quidem multi renouatis mentibus aegros
<ps. cypr. pasch. 1.54> Restituere animos et quas se posse negabant
<ps. cypr. pasch. 1.55> Pertulerant fructumque sui cepere laboris.
<ps. cypr. pasch. 1.56> Multi etiam sanctos ausi contingere fontes
<ps. cypr. pasch. 1.57> Discessere iterum subito retroque relapsi
<ps. cypr. pasch. 1.58> Sordibus et caeno mixti uoluuntur eodem.
<ps. cypr. pasch. 1.59> Multi uerum(==VE-RUM) bono(==BO+NO+) portantes pectore totis
<ps. cypr. pasch. 1.60> Accipiunt animis penitusque in uiscera condunt.
<ps. cypr. pasch. 1.61> Ergo quique sacros possunt accedere fontes
<ps. cypr. pasch. 1.62> Septima lux illos optatas sistit ad undas,
<ps. cypr. pasch. 1.63> Tingunt in liquidis ieiunos fontibus artus:
<ps. cypr. pasch. 1.64> Sic demum illuuiem mentis uitaeque prioris
<ps. cypr. pasch. 1.65> Deponunt labem purasque a morte reducunt
<ps. cypr. pasch. 1.66> Illustres animas caelique ad lumen ituras.
<ps. cypr. pasch. 1.67> Hinc iter ad ramos et dulcia poma salutis,
<ps. cypr. pasch. 1.68> Inde iter ad caelum per ramos arboris altae.
<ps. cypr. pasch. 1.69> Hoc lignum uitae cunctis credentibus. amen.
