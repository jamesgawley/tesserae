<prosp. epitaph. 1.1> Nestoriana lues successi Pelagianae, 
<prosp. epitaph. 1.2> Quae tamen est utero praegenerata meo. 
<prosp. epitaph. 1.3> Infelix miserae genitrix et filia natae, 
<prosp. epitaph. 1.4> Prodiui ex ipso germine quod peperi. 
<prosp. epitaph. 1.5> Nam fundare arcem meritis prior orsa superbis, 
<prosp. epitaph. 1.6> De capite ad corpus ducere opus uolui(==VOLUI). 
<prosp. epitaph. 1.7> Sed mea dum proles in summa armatur ab imis, 
<prosp. epitaph. 1.8> Congrua bellandi tempora non habui. 
<prosp. epitaph. 1.9> Et consanguineae post tristia uulnera fraudis, 
<prosp. epitaph. 1.10> Aspera conserui praelia fine pari. 
<prosp. epitaph. 1.11> Me tamen una dedit uictam sententia letho: 
<prosp. epitaph. 1.12> Illa uolens iterum surgere bis cecidit. 
<prosp. epitaph. 1.13> Mecum oritur, mecum moritur, mecumque sepulcrum 
<prosp. epitaph. 1.14> Intrat, et inferni carceris ima subit. 
<prosp. epitaph. 1.15> Quo nos praecipites insana superbia mersit, 
<prosp. epitaph. 1.16> Exutas donis, et tumidas meritis? 
<prosp. epitaph. 1.17> Nam Christum pietate operum et mercede uolentes 
<prosp. epitaph. 1.18> Esse Deum, in capitis foedere non stetimus; 
<prosp. epitaph. 1.19> Sperantesque animi de libertate coronam, 
<prosp. epitaph. 1.20> Perdidimus quam dat gratia iustitiam. 
<prosp. epitaph. 1.21> Quique igitur geminae miseraris busta ruinae, 
<prosp. epitaph. 1.22> Ne nostro exitio consociare caue. 
<prosp. epitaph. 1.23> Nam si quae Domini data munera sero fatemur, 
<prosp. epitaph. 1.24> Haec homini credis debita, noster eris. 
