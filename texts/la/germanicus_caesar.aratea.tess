<germ. arat. 1.1> Ab Ioue principium magno deduxit Aratus, 
<germ. arat. 1.2> Carminis at nobis, genitor, tu maximus auctor, 
<germ. arat. 1.3> Te ueneror, tibi sacra fero doctique laboris 
<germ. arat. 1.4> Primitias. probat ipse deum rectorque satorque. 
<germ. arat. 1.5> Quantum etenim possent anni certissima signa, 
<germ. arat. 1.6> Qua sol ardentem cancrum rapidissimus ambit 
<germ. arat. 1.7> Diuersasque secat metas gelidi capricorni 
<germ. arat. 1.8> Quaue aries et libra aequant diuortia lucis, 
<germ. arat. 1.9> Si non tanta quies, te praeside, puppibus aequor 
<germ. arat. 1.10> Cultorique daret terras, procul arma silerent? 
<germ. arat. 1.11> Nunc uacat audacis in caelum tollere uultus 
<germ. arat. 1.12> Sideraque et mundi uarios cognoscere motus, 
<germ. arat. 1.13> Nauita quid caueat, quid scitus uitet arator, 
<germ. arat. 1.14> Quando ratem uentis aut credat semina terris. 
<germ. arat. 1.15> Haec ego dum Latiis conor praedicere Musis, 
<germ. arat. 1.16> Pax tua tuque adsis nato numenque secundes! 
<germ. arat. 1.17> Cetera, quae toto fulgent uaga sidera mundo, 
<germ. arat. 1.18> Indefessa trahit proprio cum pondere caelum. 
<germ. arat. 1.19> Axis at immotus semper uestigia seruat 
<germ. arat. 1.20> Libratasque tenet terras et cardine firmo 
<germ. arat. 1.21> Orbem agit. extremum geminus determinat axem, 
<germ. arat. 1.22> Quem Grai dixere polon; pars mersa sub undas 
<germ. arat. 1.23> Oceani, pars celsa sub horrifero aquilone. 
<germ. arat. 1.24> Axem Cretaeae dextra laeuaque tuentur 
<germ. arat. 1.25> Siue arctoe seu Romani cognominis ursae 
<germ. arat. 1.26> Plaustraue, quae facies stellarum proxima uero: 
<germ. arat. 1.27> Tres temone rotisque micant sublime quaternae. 
<germ. arat. 1.28> Si melius dixisse feras, obuersa refulgent 
<germ. arat. 1.29> Ora feris; caput alterius super horrida terga 
<germ. arat. 1.30> Alterius lucet; pronas rapit orbis in ipsos 
<germ. arat. 1.31> Decliuis umeros. ueteri si gratia famae, 
<germ. arat. 1.32> Cresia uos tellus aluit, moderator Olympi 
<germ. arat. 1.33> Donauit caelo; meritum custodia fecit, 
<germ. arat. 1.34> Quod fidae comites prima incunabula magni 
<germ. arat. 1.35> Fouerunt Iouis, attonitae cum furta parentis 
<germ. arat. 1.36> Aerea pulsantes mendaci cymbala dextra, 
<germ. arat. 1.37> Vagitus pueri patrias ne tangeret auris, 
<germ. arat. 1.38> Dictaei texere adytis famuli Corybantes. 
<germ. arat. 1.39> Hinc Iouis altrices Helice Cynosuraque fulgent. 
<germ. arat. 1.40> Dat Grais Helice cursus maioribus astris, 
<germ. arat. 1.41> Phoenicas Cynosura regit. sed candida tota 
<germ. arat. 1.42> Et liquido splendore Helice nitet; haut prius ulla, 
<germ. arat. 1.43> Cum sol oceano fulgentia condidit ora, 
<germ. arat. 1.44> Stella micat caelo, septem quam Cresia flammis. 
<germ. arat. 1.45> Certior est Cynosura tamen sulcantibus aequor, 
<germ. arat. 1.46> Quippe breuis totam fido se cardine uertit 
<germ. arat. 1.47> Sidoniamque ratem numquam spectata fefellit. 
<germ. arat. 1.48> Has inter medias abrupti fluminis instar 
<germ. arat. 1.49> Immanis serpens sinuosa uolumina torquet 
<germ. arat. 1.50> Hinc atque hinc superaque illas mirabile monstrum. 
<germ. arat. 1.51> Cauda Helicen supra tendit, redit ad Cynosuran 
<germ. arat. 1.52> Squamigero lapsu; qua desinit ultima cauda, 
<germ. arat. 1.53> Hac caput est Helices; flexu comprenditur alto 
<germ. arat. 1.54> Serpentis Cynosura; ille explicat amplius orbes 
<germ. arat. 1.55> Sublatusque retro maiorem respicit arcton. 
<germ. arat. 1.56> Ardent ingentes oculi, caua tempora claris 
<germ. arat. 1.57> Ornantur flammis, mento sedet unicus ignis. 
<germ. arat. 1.58> Tempus dexterius qua signat stella draconis 
<germ. arat. 1.59> Quaque sedet mentum, lucetque nouissima cauda 
<germ. arat. 1.60> Extremumque Helices sidus micat. hac radiatur 
<germ. arat. 1.61> Serpentis decliue caput, qua proxima signa 
<germ. arat. 1.62> Occasus ortusque uno tanguntur ab orbe, 
<germ. arat. 1.63> Oceani tumidis ignotae fluctibus arctoe, 
<germ. arat. 1.64> Semper inocciduis seruantes ignibus axem. 
<germ. arat. 1.65> Haud procul effigies inde est defecta labore. 
<germ. arat. 1.66> Non illi nomen, non magni causa laboris, 
<germ. arat. 1.67> Dextro namque genu nixus diuersaque tendens 
<germ. arat. 1.68> Bracchia, suppliciter passis ad numina palmis. 
<germ. arat. 1.69> Serpentis capiti figit uestigia laeua. 
<germ. arat. 1.70> Tum fessi subter costas atque ardua terga 
<germ. arat. 1.71> Clara Ariadnaeo sacratast igne corona, 
<germ. arat. 1.72> Hunc illi Bacchus thalami memor addit honorem. 
<germ. arat. 1.73> Terga nitent stellis, at qua se uertice tollit 
<germ. arat. 1.74> Succiduis genibus lassum et miserabile sidus, 
<germ. arat. 1.75> Hac ophiuchus erit longe caput ante notabis 
<germ. arat. 1.76> Et uastos umeros, tum cetera membra sequuntur. 
<germ. arat. 1.77> Illis languet honos, umeris manet integer ardor, 
<germ. arat. 1.78> Luna etiam mensem cum pleno diuidit orbe. 
<germ. arat. 1.79> Lux tenuis manibus, per quas elabitur anguis, 
<germ. arat. 1.80> Pressus utraque manu, medium cingens ophiuchum. 
<germ. arat. 1.81> Scorpios ima pedum tangit, sed planta sinistra 
<germ. arat. 1.82> In tergo residet, uestigia dextera pendent. 
<germ. arat. 1.83> Impar est manibus pondus, nam dextera paruam 
<germ. arat. 1.84> Partem anguis retinet, per laeuam attollitur omnis, 
<germ. arat. 1.85> Quantumque ab laeua distantia serta notantur, 
<germ. arat. 1.86> Erigitur tantum serpens atque ultima mento 
<germ. arat. 1.87> Stella sub aetheria lucet crinita corona. 
<germ. arat. 1.88> At qua se dorso sinuabit lubricus anguis 
<germ. arat. 1.89> Insigni caelum perfundent lumine chelae. 
<germ. arat. 1.90> Ipsam Helicen sequitur senior baculoque minatur, 
<germ. arat. 1.91> Siue ille arctophylax seu Bacchi ob munera caesus 
<germ. arat. 1.92> Icarus ereptam pensauit sidere uitam. 
<germ. arat. 1.93> Non illi obscurum caput est, non tristia membra, 
<germ. arat. 1.94> Sed proprio tamen una micat sub nomine flamma, 
<germ. arat. 1.95> Arcturum dixere, sinus qua uincula nodant. 
<germ. arat. 1.96> Virginis inde subest facies, cui plena sinistra 
<germ. arat. 1.97> Fulget spica manu maturisque ardet aristis. 
<germ. arat. 1.98> Quam te, diua, uocem? tangunt mortalia si te 
<germ. arat. 1.99> Carmina nec surdam praebes uenerantibus aurem, 
<germ. arat. 1.100> Exosa heu mortale genus, medio mihi cursu 
<germ. arat. 1.101> Stabunt quadrupedes et flexis laetus habenis 
<germ. arat. 1.102> Teque tuumque canam terris uenerabile numen. 
<germ. arat. 1.103> Aurea pacati regeres cum saecula mundi, 
<germ. arat. 1.104> Iustitia inuiolata malis, placidissima uirgo, 
<germ. arat. 1.105> Siue illa Astraei genus es, quem fama parentem 
<germ. arat. 1.106> Tradidit astrorum, seu uera intercidit aeuo 
<germ. arat. 1.107> Ortus fama tui, mediis te laeta ferebas 
<germ. arat. 1.108> Sublimis populis nec dedignata subire 
<germ. arat. 1.109> Tecta hominum et puros sine crimine, diua, penatis 
<germ. arat. 1.110> Iura dabas cultuque nouo rude uulgus in omnem 
<germ. arat. 1.111> Formabas uitae sinceris artibus usum. 
<germ. arat. 1.112> Nondum uesanos rabies nudauerat ensis 
<germ. arat. 1.113> Nec consanguineis fuerat discordia nota, 
<germ. arat. 1.114> Ignotique maris cursus priuataque tellus 
<germ. arat. 1.115> Grata satis, neque per dubios auidissima uentos 
<germ. arat. 1.116> Spes procul amotas fabricata naue petebat 
<germ. arat. 1.117> Diuitias, fructusque dabat placata colono 
<germ. arat. 1.118> Sponte sua tellus nec parui terminus agri 
<germ. arat. 1.119> Praestabat dominis, sine eo tutissima, rura. 
<germ. arat. 1.120> At postquam argenti creuit deformior aetas 
<germ. arat. 1.121> Rarius inuisit maculatas fraudibus urbis 
<germ. arat. 1.122> Seraque ab excelsis descendens montibus ore 
<germ. arat. 1.123> Velato tristique genas abscondita rica, 
<germ. arat. 1.124> Nulliusque larem, nullos adit illa penatis. 
<germ. arat. 1.125> Tantum cum trepidum uulgus coetusque notauit 
<germ. arat. 1.126> Increpat "o patrum suboles oblita priorum, 
<germ. arat. 1.127> Degeneres semper semperque habitura minores, 
<germ. arat. 1.128> Quid me, cuius abit(==A-BI+T) usus, per uota uocatis? 
<germ. arat. 1.129> Quaerenda est sedes nobis noua, saecula uestra 
<germ. arat. 1.130> Artibus indomitis tradam scelerique cruento" 
<germ. arat. 1.131> Haec effata super montis abit alite cursu, 
<germ. arat. 1.132> Attonitos linquens populos grauiora pauentis. 
<germ. arat. 1.133> Aerea sed postquam proles terris data nec iam 
<germ. arat. 1.134> Semina uirtutis uitiis demersa resistunt 
<germ. arat. 1.135> Ferrique inuento mens est laetata metallo 
<germ. arat. 1.136> Polluit et taurus mensas assuetus aratro, 
<germ. arat. 1.137> Deseruit(==DESERUIT) propere terras iustissima uirgo 
<germ. arat. 1.138> Et caelist sortita locum, qua proximus illi 
<germ. arat. 1.139> Tardus in occasum sequitur sua plaustra Bootes. 
<germ. arat. 1.140> Virginis at placidae praestanti lumine signat 
<germ. arat. 1.141> Stella umeros. Helicen ignis non clarior ambit, 
<germ. arat. 1.142> Quique micat cauda quique armum fulget ad ipsum 
<germ. arat. 1.143> Quique priora tenet uestigia quique secunda 
<germ. arat. 1.144> Clunibus hirsutis et qui sua sidera reddit, 
<germ. arat. 1.145> Namque alii, quibus expletur ceruixque caputque, 
<germ. arat. 1.146> Vatibus ignoti priscis sine honore feruntur. 
<germ. arat. 1.147> Qua media est Helice, subiectum respice cancrum; 
<germ. arat. 1.148> At capiti suberunt gemini. qua posterior pes, 
<germ. arat. 1.149> Horrentisque iubas et fuluum cerne leonem. 
<germ. arat. 1.150> Hunc ubi contigerit Phoebi uiolentior axis, 
<germ. arat. 1.151> Accensa in cancro iam tum geminabitur aestas. 
<germ. arat. 1.152> Tunc lymphae tenues, tunc est tristissima tellus 
<germ. arat. 1.153> Et densas laetus segetes bene condit arator. 
<germ. arat. 1.154> Ne mihi tunc remis pulset uada caerula puppis; 
<germ. arat. 1.155> Dem potius uentis excusso uela rudente 
<germ. arat. 1.156> Excipiamque sinu zephyris spirantibus auras. 
<germ. arat. 1.157> Est etiam aurigae facies, sine Atthide terra 
<germ. arat. 1.158> Natus Erichthonius, qui primus sub iuga duxit 
<germ. arat. 1.159> Quadrupedes, seu Myrtoas demersus in undas 
<germ. arat. 1.160> Myrtilos. hunc potius species in sidere reddit, 
<germ. arat. 1.161> Sic nulli currus, sic ruptis maestus habenis 
<germ. arat. 1.162> Perfidia Pelopis raptam gemit Hippodamiam. 
<germ. arat. 1.163> Ipse ingens transuersus abit laeua geminorum 
<germ. arat. 1.164> Maiorisque ursae contra delabitur ora. 
<germ. arat. 1.165> Numina praeterea secum trahit, una putatur 
<germ. arat. 1.166> Nutrix esse Iouis, si uere Iuppiter infans 
<germ. arat. 1.167> Vbera Cretaeae mulsit fidissima caprae, 
<germ. arat. 1.168> Sidere quae claro gratum testatur alumnum. 
<germ. arat. 1.169> Hanc Auriga umero totam gerit, at manus haedos 
<germ. arat. 1.170> Ostendit, nautis inimicum sidus, ubi illos 
<germ. arat. 1.171> Orbis ab oceano celsos rapit; haut semel haedi 
<germ. arat. 1.172> Iactatam uidere ratem nautasque pauentis 
<germ. arat. 1.173> Sparsaque per saeuos morientum corpora fluctus. 
<germ. arat. 1.174> Aurigae pedibus trux adiacet ignea taurus, 
<germ. arat. 1.175> Cornua fronte gerens et lucidus ore minaci. 
<germ. arat. 1.176> Quamlibet ignarum caeli sua forma docebit, 
<germ. arat. 1.177> Et caput et patulae naris et cornua tauri. 
<germ. arat. 1.178> Fronte micant hyades. qua cornus flamma sinistri 
<germ. arat. 1.179> Summa tenet, subit haec eadem uestigia dextra 
<germ. arat. 1.180> Aurigae mediaque ligat compagine diuos. 
<germ. arat. 1.181> Myrtilos exoritur summo cum fluctibus ore, 
<germ. arat. 1.182> Totus cum tauro lucet; ruit oceano bos 
<germ. arat. 1.183> Ante, super terras cum fulget Myrtilos ore. 
<germ. arat. 1.184> Iasides etiam caelum cum coniuge Cepheus 
<germ. arat. 1.185> Ascendit totaque domo, quia Iuppiter auctor 
<germ. arat. 1.186> Est generis -prodest maiestas. saepe parentis. 
<germ. arat. 1.187> Ipse breuem patulis manibus stat post Cynosuram 
<germ. arat. 1.188> Diducto passu. quantum latus a pede dextro 
<germ. arat. 1.189> Cepheos extremam tangit Cynosurida caudam, 
<germ. arat. 1.190> Tantundem ab laeuo distat; minor utraque iungit 
<germ. arat. 1.191> Regula Cepheos uestigia. balteus ambit 
<germ. arat. 1.192> Qua latus, ad flexum sinuosi respicit anguis. 
<germ. arat. 1.193> Cassiepia uirum residet sublimis ad ipsum, 
<germ. arat. 1.194> Clara, etiam pernox caelo cum luna refulsit, 
<germ. arat. 1.195> Sed breuis et paucis decorata in sidere flammis. 
<germ. arat. 1.196> Qualis ferratos subicit clauicula dentes, 
<germ. arat. 1.197> Succutit et foribus praeducti uincula claustri, 
<germ. arat. 1.198> Talis disposita est stellis. ipsa horrida uultu 
<germ. arat. 1.199> Sic tendit palmas, ceu sit planctura relictam 
<germ. arat. 1.200> Andromedam, meritae non iusta piacula matris. 
<germ. arat. 1.201> Nec procul Andromede, totam quam cernere posse 
<germ. arat. 1.202> Obscura sub nocte licet, sic emicat ore, 
<germ. arat. 1.203> Sic magnis umeris candet nitor. ac media ambit 
<germ. arat. 1.204> Ignea substricta lucet qua zonula palla. 
<germ. arat. 1.205> Sed poenae facies remanet districtaque pandit 
<germ. arat. 1.206> Bracchia, ceu duri teneantur robore saxi. 
<germ. arat. 1.207> Andromedae capiti sonipes supereminet ales, 
<germ. arat. 1.208> Vertice et Andromedae radiat quae stella, sub ipsa 
<germ. arat. 1.209> Aluo fulget equi, tres armos et latera aequis 
<germ. arat. 1.210> Distinguunt spatiis, capiti tristissima forma 
<germ. arat. 1.211> Et ceruix sine honore obscuro lumine sordet. 
<germ. arat. 1.212> Spumanti mandit sed qua ferus ore lupata, 
<germ. arat. 1.213> Et capite et longa ceruice insignior exit 
<germ. arat. 1.214> Stella nitens armis laterique simillima magno. 
<germ. arat. 1.215> Nec totam ille tamen formam per singula reddit. 
<germ. arat. 1.216> Primo praestat equum, medio rupta ordine membra 
<germ. arat. 1.217> Destituunt uisus, rudis inde adsurgit imago. 
<germ. arat. 1.218> Gorgonis hic proles. in Pierio Helicone, 
<germ. arat. 1.219> Vertice cum summo nondum decurreret unda, 
<germ. arat. 1.220> Musaeos fontis dextri pedis ictibus hausit. 
<germ. arat. 1.221> Inde liquor genitus nomen tenet Hippocrenes; 
<germ. arat. 1.222> Fontes nomen habent. sed Pegasus aethere summo 
<germ. arat. 1.223> Velocis agitat pennas et sidere gaudet. 
<germ. arat. 1.224> Inde subest aries, qui longe maxima currens 
<germ. arat. 1.225> Orbe suo spatia ad finem non tardius ursa 
<germ. arat. 1.226> Peruenit et quanto grauiore Lycaonis arctos 
<germ. arat. 1.227> Axem actu torquet, tanto pernicior ille 
<germ. arat. 1.228> Distantis cornu properat contingere metas. 
<germ. arat. 1.229> Clara nec est illi facies nec sidera possunt, 
<germ. arat. 1.230> Officiat si luna, sua uirtute nitere. 
<germ. arat. 1.231> Sed quaerendus erit zonae e regione micantis 
<germ. arat. 1.232> Andromedae; terit hic medii diuortia mundi, 
<germ. arat. 1.233> Vt chelae, candens ut balteus Orionis. 
<germ. arat. 1.234> Est etiam propiore deum cognoscere signo, 
<germ. arat. 1.235> Deltoton si quis -donum hoc spectabile Nili 
<germ. arat. 1.236> Diuitibus generatum undis- in sede notabit. 
<germ. arat. 1.237> Tris illi laterum ductus, aequata duorum 
<germ. arat. 1.238> Sunt spatia, unius breuior, sed clarior igne. 
<germ. arat. 1.239> Hunc aries iuxta. medium deltoton habebit 
<germ. arat. 1.240> Inter lanigeri tergum et Cepheida maestam. 
<germ. arat. 1.241> Hunc ultra gemini pisces, quorum alter in austrum 
<germ. arat. 1.242> Tendit, Threicium boream petit alter et audit 
<germ. arat. 1.243> Stridentis auras, niueus quas procreat Haemus. 
<germ. arat. 1.244> Non illis liber cursus, sed uincula cauda 
<germ. arat. 1.245> Singula utrumque tenent uno coeuntia nodo. 
<germ. arat. 1.246> Nodum stella premit. piscis, qui respicit auras 
<germ. arat. 1.247> Threicias, dextram Andromedae cernetur ad ulnam. 
<germ. arat. 1.248> Subter utrumque pedem deuotae uirginis ales 
<germ. arat. 1.249> Perseos effigies, seruatae grata puellae. 
<germ. arat. 1.250> Moles ipsa uiri satis est testata parentem, 
<germ. arat. 1.251> Tantus ubique micat, tantum occupat ab Ioue caeli. 
<germ. arat. 1.252> Dextra sublata solium prope Cassiepiae 
<germ. arat. 1.253> Sublimis fulget pedibus properare uidetur 
<germ. arat. 1.254> Et uelle aligeris purum aethera findere plantis. 
<germ. arat. 1.255> Poplite sub laeuo, tauri certissima signa, 
<germ. arat. 1.256> Pleiades suberunt breuis et locus occupat omnes, 
<germ. arat. 1.257> Nec faciles cerni, nisi quod coeuntia plura 
<germ. arat. 1.258> Sidera communem ostendunt ex omnibus ignem. 
<germ. arat. 1.259> Septem traduntur numero, sed carpitur una, 
<germ. arat. 1.260> Deficiente oculo distinguere corpora parua. 
<germ. arat. 1.261> Nomina sed cunctis seruauit fida uetustas: 
<germ. arat. 1.262> Electra Alcyoneque Celaenoque Meropeque 
<germ. arat. 1.263> Asteropeque et Taygete et Maia parente 
<germ. arat. 1.264> Caelifero genitae, si uere sustinet Atlas 
<germ. arat. 1.265> Regna Iouis superosque atque ipso pondere gaudet. 
<germ. arat. 1.266> Lumine non multis Plias certauerit astris, 
<germ. arat. 1.267> Praecipuo sed honore ostendit tempora bina, 
<germ. arat. 1.268> Cum primum agricolam uentus *super immouet atri 
<germ. arat. 1.269> Et cum surgit hiems, portu fugienda peritis. 
<germ. arat. 1.270> Quin etiam lyra Mercurio dilecta, deorum 
<germ. arat. 1.271> Multum accepta epulis caelo nitet ante labore 
<germ. arat. 1.272> Deuictam effigiem planta erecta *quoque dextra 
<germ. arat. 1.273> Tempora laeua premit torti subiecta draconis. 
<germ. arat. 1.274> Summa genu subuorsa tenet, qua se lyra uoluit(==VOLVIT). 
<germ. arat. 1.275> Contra spectat auem uel Phoebi quae fuit olim 
<germ. arat. 1.276> Cygnus uel Ledae thalamis qui illapsus adulter 
<germ. arat. 1.277> Furta Iouis falsa uolucer sub imagine texit. 
<germ. arat. 1.278> Inter defectum sidus cygnumque nitentem 
<germ. arat. 1.279> Mercurialis habet sedem lyra. multa uidebis 
<germ. arat. 1.280> Stellarum uacua in cygno, multa ignea rursus 
<germ. arat. 1.281> Aut medii fulgoris erunt. penna utraque laeta, 
<germ. arat. 1.282> Dexterior iuxta regalem Cepheos ulnam, 
<germ. arat. 1.283> At laeua fugit instantem sibi Pegason ala. 
<germ. arat. 1.284> Piscibus interlucet equi latus, ad caput eius, 
<germ. arat. 1.285> Dextra manus latices qua fundit, aquarius exit. 
<germ. arat. 1.286> Quo prior aegoceros semper properare uidetur 
<germ. arat. 1.287> Oceano mersus sopitas condere flammas. 
<germ. arat. 1.288> Tum breuis occasus ortusque intercipit hora, 
<germ. arat. 1.289> Cum sol ambierit metas gelidi capricorni. 
<germ. arat. 1.290> Nam neque perficiet cursus et uota breuis lux, 
<germ. arat. 1.291> Et cum terrores auget nox atra marinos, 
<germ. arat. 1.292> Multum clamatos frustra exspectaueris ortus. 
<germ. arat. 1.293> Tunc rigor aut rapidus ponto tunc incubat auster; 
<germ. arat. 1.294> Pigra ministeria, et nautis tremor alligat artus. 
<germ. arat. 1.295> Sed rationem animi temeraria pectora soluunt, 
<germ. arat. 1.296> Nulla dies oritur, quae iam uacua aequora cernat 
<germ. arat. 1.297> Puppibus, et semper tumidis ratis innatat undis. 
<germ. arat. 1.298> In terra temptare undas iuuat, aspera sed cum 
<germ. arat. 1.299> Adsultat lateri deprensae spuma carinae, 
<germ. arat. 1.300> Tunc alii curuos prospectant litore portus 
<germ. arat. 1.301> Inuentasque alii terras pro munere narrant, 
<germ. arat. 1.302> Interea exanimat pauidos instantis aquae mons. 
<germ. arat. 1.303> Ast alii procul a terra iactantur in altum, 
<germ. arat. 1.304> Munit eos breue lignum et fata instantia pellit, 
<germ. arat. 1.305> Nam tantum a leto, quantum rate fluctibus, absunt. 
<germ. arat. 1.306> Belligeri Titan magnum cum contigit arcum 
<germ. arat. 1.307> Ducentemque ferum sinuato spicula neruo, 
<germ. arat. 1.308> Iam clausum ratione mare est, iam nauita portu 
<germ. arat. 1.309> Infestam noctem fugitat longasque tenebras. 
<germ. arat. 1.310> Signum erit exoriens nobis tum nocte suprema 
<germ. arat. 1.311> Scorpios, ille micat supra(==SU+PRA) freta caerula cauda. 
<germ. arat. 1.312> Insequitur grauis arcus et in lucem magis exit. 
<germ. arat. 1.313> Tunc alto Cynosura redit, tunc totus in undas 
<germ. arat. 1.314> Mergitur Orion, umeris et uertice Cepheus. 
<germ. arat. 1.315> Est etiam, incertum quo cornu missa sagitta, 
<germ. arat. 1.316> Quam seruat Iouis ales. habet miracula nulla, 
<germ. arat. 1.317> Si caelum ascendit Iouis armiger. hic tamen aruo 
<germ. arat. 1.318> Vnguibus innocuis Phrygio rapuit Ganymeden 
<germ. arat. 1.319> Et telo appositus custos, cum Iuppiter arsit 
<germ. arat. 1.320> In puero, luit excidio quem Troia furorem. 
<germ. arat. 1.321> Delphin inde breuis lucet iuxta capricornum 
<germ. arat. 1.322> Paucis sideribus, tulit hic Atlantida Nymphen 
<germ. arat. 1.323> In thalamos, Neptune, tuos, miseratus amantem. 
<germ. arat. 1.324> Sidera, quae mundi pars celsior aethere uoluit(==VOLVIT) 
<germ. arat. 1.325> Quaeque uident boream uentis adsueta serenis, 
<germ. arat. 1.326> Diximus. hinc alius decliuis ducitur ordo, 
<germ. arat. 1.327> Sentit et insanos obscuris flatibus austros. 
<germ. arat. 1.328> Primus in obliquum rapitur sub pectore tauri 
<germ. arat. 1.329> Orion. non ulla magis uicina notabit 
<germ. arat. 1.330> Stella uirum, sparsae quam toto corpore flammae; 
<germ. arat. 1.331> Tale caput, magnisque umeris sic balteus ardet, 
<germ. arat. 1.332> Sic uagina ensis, pernici sic pede lucet. 
<germ. arat. 1.333> Talis(==TALI-S) ei custos aderit canis ore timendo. 
<germ. arat. 1.334> Ore uomit flammam, membris contemptior ignis. 
<germ. arat. 1.335> Sirion hunc Grai proprio sub nomine dicunt. 
<germ. arat. 1.336> Cum tetigit solis radios, accenditur aestas, 
<germ. arat. 1.337> Discernitque ortu longe sata, uiuida firmat, 
<germ. arat. 1.338> At quibus affectae frondes aut languida radix, 
<germ. arat. 1.339> Exanimat. nullo gaudet maiusue minusue 
<germ. arat. 1.340> Agricola et sidus primo speculatur ab ortu. 
<germ. arat. 1.341> Auritum leporem sequitur canis et fugit ille, 
<germ. arat. 1.342> Sic utrumque oritur, sic occidit in freta sidus. 
<germ. arat. 1.343> Tu paruum leporem rimare sub Orione. 
<germ. arat. 1.344> At qua cauda canis languenti desinit astro, 
<germ. arat. 1.345> Fulgent Argoae stellis aplustria puppis, 
<germ. arat. 1.346> Puppe etenim trahitur, non recto libera cursu, 
<germ. arat. 1.347> Vt cum decurrens inhibet iam nauita remos 
<germ. arat. 1.348> Auersamque ratem uotis damnatus ad oram 
<germ. arat. 1.349> Perligat, optatam cupiens contingere terram. 
<germ. arat. 1.350> Sed quia pars uiolata fuit, coeuntia saxa 
<germ. arat. 1.351> Numine Iunonis tutus cum fugit Iason, 
<germ. arat. 1.352> Haec micat in caelo, lateri non amplior auctus, 
<germ. arat. 1.353> Quam surgit malus; qua debet reddere proram, 
<germ. arat. 1.354> Intercepta perit nulla sub imagine forma; 
<germ. arat. 1.355> Puppis demisso tantum stat lucida clauo. 
<germ. arat. 1.356> Haud procul expositam sequitur Nereia pristis 
<germ. arat. 1.357> Andromedam. media est Solis uia, cum tamen illa 
<germ. arat. 1.358> Terretur monstro pelagi gaudetque sub axe 
<germ. arat. 1.359> Diuerso posita et boreae uicina legenti. 
<germ. arat. 1.360> Auster pristin agit. duo sidera perlegit unum, 
<germ. arat. 1.361> Namque aries supra pristin piscesque feruntur. 
<germ. arat. 1.362> Belua sed ponti non multum praeterit amnem, 
<germ. arat. 1.363> Amnem, qui Phaethonta suas defleuit ad undas, 
<germ. arat. 1.364> Postquam patris equos non aequo pondere rexit, 
<germ. arat. 1.365> Vulnere reddentem flammas Iouis; hunc, noua silua, 
<germ. arat. 1.366> Planxere ignotis maestae Phaethontides ulnis. 
<germ. arat. 1.367> Eridanus medius liquidis interiacet astris. 
<germ. arat. 1.368> Huius pars undae laeuum ferit Orionis 
<germ. arat. 1.369> Lapsa pedem. procul ambobus qui piscibus unus 
<germ. arat. 1.370> Vincula conectit, nodus cristam super ipsam 
<germ. arat. 1.371> Aequoreae pristis radiat. sunt libera caelo 
<germ. arat. 1.372> Sidera non ullam specie reddentia formam 
<germ. arat. 1.373> Sub leporis latus auersam post denique puppim 
<germ. arat. 1.374> Inter et Eridani flexus clauumque carinae. 
<germ. arat. 1.375> Atque haec ipsa notast nullam praebere figuram, 
<germ. arat. 1.376> Sunt etenim toto sparsi sine nomine mundo 
<germ. arat. 1.377> Inter signa ignes, quibus etsi propria desit 
<germ. arat. 1.378> Forma, per appositi noscuntur lumina signi. 
<germ. arat. 1.379> Est etiam a geminis diuersus piscibus unus, 
<germ. arat. 1.380> Qui borean fugitat, totus directus in austros, 
<germ. arat. 1.381> Ventre sub aegoceri, pristin conuersus ad imam. 
<germ. arat. 1.382> Infimus hydrochoos sed qua uestigia figit, 
<germ. arat. 1.383> Sunt aliae stellae; qua caudam belua flectit 
<germ. arat. 1.384> Quaque caput piscis, media regione locatae 
<germ. arat. 1.385> Nullum nomen habent nec causast nominis ulla, 
<germ. arat. 1.386> Sic tenuis cunctis iam paene euanuit ardor. 
<germ. arat. 1.387> Nec procul hinc dextra defundit aquarius undas 
<germ. arat. 1.388> Atque imitata cadunt errantis signa liquoris. 
<germ. arat. 1.389> E quibus una magis sub cauda flamma relucet 
<germ. arat. 1.390> Squamigerae pristis, pedibus subit altera signi 
<germ. arat. 1.391> Fundentis latices. est et sine honore corona 
<germ. arat. 1.392> Ante sagittiferi paullum pernicia crura. 
<germ. arat. 1.393> Scorpios erecta torquet qua spicula cauda, 
<germ. arat. 1.394> Turibulum uicinum austris sacro igne uidebis 
<germ. arat. 1.395> Arcturum contra; sed quanto tardius ille 
<germ. arat. 1.396> Oceanum occasu tangit, tanto magis artae 
<germ. arat. 1.397> Turibuli metae. uix caelum suspicit et iam 
<germ. arat. 1.398> Praecipiti tractu uastis dimittitur undis. 
<germ. arat. 1.399> Multa dedit natura homini rata signa salutis 
<germ. arat. 1.400> Venturamque notis cladem depellere suasit. 
<germ. arat. 1.401> Inter certa licet numeres sub nocte cauenda 
<germ. arat. 1.402> Turibulum, nam si sordebunt cetera caeli 
<germ. arat. 1.403> Nubibus obductis, illo splendente, timeto, 
<germ. arat. 1.404> Ne pacem pelagi soluat uiolentior auster. 
<germ. arat. 1.405> Tunc mihi *siccentur substricto cornua uelo 
<germ. arat. 1.406> Et rigidi emittant flatus per inane rudentes. 
<germ. arat. 1.407> Quod si deprensae turbauit lintea puppis 
<germ. arat. 1.408> Incubuitque sinu laxo, uel mergitur undis 
<germ. arat. 1.409> Prona ratis sorbetque inimicum Nerea prora, 
<germ. arat. 1.410> Vel si respexit seruator Iuppiter, aegre 
<germ. arat. 1.411> Vltima persoluunt iactati uota salutis; 
<germ. arat. 1.412> Nec metus ante fugit, quam pars effulserit orbis, 
<germ. arat. 1.413> Quae boream caelum spectantibus indicet ortum. 
<germ. arat. 1.414> Sunt etiam flammis commissa immania membra 
<germ. arat. 1.415> Centauri, capite atque hirsuto pectore et aluo 
<germ. arat. 1.416> Subter candentis hominem reddentia chelas, 
<germ. arat. 1.417> Inde per ingentis costas, per crura, per armos, 
<germ. arat. 1.418> Nascitur intacta sonipes sub uirgine. dextra 
<germ. arat. 1.419> Seu praedam e siluis portat seu dona propinquae 
<germ. arat. 1.420> Placatura deos, cultor Iouis, admouet arae, 
<germ. arat. 1.421> Hic erit ille pius Chiron, iustissimus omnis 
<germ. arat. 1.422> Inter nubigenas et magni doctor Achillis. 
<germ. arat. 1.423> Hic umero medium scindens iter aetheris alti, 
<germ. arat. 1.424> Si tenuem traxit nubem stellasque recondit, 
<germ. arat. 1.425> Toto clarus equo uenientis nuntiat euros. 
<germ. arat. 1.426> Nec procul hinc hydros trahitur, cui cauda superne 
<germ. arat. 1.427> Centaurum lucet, tractu subit ille leonem, 
<germ. arat. 1.428> Peruenit ad cancrum capite et tria sidera tangit. 
<germ. arat. 1.429> Huic primos tortus crater premit, ulterioris 
<germ. arat. 1.430> Vocali rostro coruus forat. omnia lucent, 
<germ. arat. 1.431> Et coruus pennis et paruo pondere crater 
<germ. arat. 1.432> Et spatio triplicis formatus sideris hydros. 
<germ. arat. 1.433> Sub geminis procyon fulgenti lumine surgit. 
<germ. arat. 1.434> Hic caelo ornatus trahitur noctemque diemque; 
<germ. arat. 1.435> Sors sua cuique data est; semel adsignata tuentur 
<germ. arat. 1.436> Immoti loca nec longo mutantur in aeuo. 
<germ. arat. 1.437> Quinque aliae stellae diuersa lege feruntur 
<germ. arat. 1.438> Et proprio motu mundo contraria uoluunt 
<germ. arat. 1.439> Curricula exceduntque loco et uestigia mutant. 
<germ. arat. 1.440> Haud equidem possis alio contingere signo, 
<germ. arat. 1.441> Quae diuis sedes. hinc atque hinc saepe uidentur 
<germ. arat. 1.442> Occasus ortusque. neque anfractus breuis illis, 
<germ. arat. 1.443> Annosasque uias tardus uix perficit orbis. 
<germ. arat. 1.444> Hoc opus arcanis si credam postmodo Musis, 
<germ. arat. 1.445> Tempus et ipse labor, patiantur fata, docebit. 
<germ. arat. 1.446> Signorum partis, quorum est praedicta figura, 
<germ. arat. 1.447> Annum expleturi praecidunt quattuor orbis. 
<germ. arat. 1.448> Interualla trium transuersus colligat unus. 
<germ. arat. 1.449> Nec par est illis spatium: duo namque feruntur 
<germ. arat. 1.450> Inter se aequales; duo, quorum est maxima forma; 
<germ. arat. 1.451> Et totidem rursum praedictis ante minores. 
<germ. arat. 1.452> Hi semper distant, illos communia signa 
<germ. arat. 1.453> Committunt. qua se tangunt, pars aequa rotarum 
<germ. arat. 1.454> Diuiditur, binos ut si qui desecet arcus. 
<germ. arat. 1.455> Dissimilis quintus liquida sub nocte uidetur, 
<germ. arat. 1.456> Sidera cum reddunt sinceros eminus ignis. 
<germ. arat. 1.457> Lactis ei color, et mediis uia lucet in umbris. 
<germ. arat. 1.458> Lacteus hic orbis nullo minor orbe rotatur. 
<germ. arat. 1.459> Celsior ad boream qui uergit circulus altos 
<germ. arat. 1.460> Et peragit tractus uicinis haud procul ursis, 
<germ. arat. 1.461> Per geminos currit medios, uestigia tangit 
<germ. arat. 1.462> Aurigae plantamque terit Perseida laeuam, 
<germ. arat. 1.463> Transuersae Andromedae latera utraque persecat actus 
<germ. arat. 1.464> Et totam abs umero dextram; summa ungula pulsu 
<germ. arat. 1.465> Acris equi ferit orbis iter. tunc candidus ora 
<germ. arat. 1.466> Cygnus habet iuxta, cubito lucet super ipsum 
<germ. arat. 1.467> Nixa genu facies et primis ignibus anguis. 
<germ. arat. 1.468> Effugit at uirgo; totus leo, totus in ipso 
<germ. arat. 1.469> Cancer. ab aduersis omnem secat ille leonem 
<germ. arat. 1.470> Clunibus irsutique iubam per pectoris exit, 
<germ. arat. 1.471> Cancro fulgentes oculi, ceu regula currat 
<germ. arat. 1.472> Per medios, sic diuisi latera utraque tangunt. 
<germ. arat. 1.473> Hunc octo in partis si quis diuiserit orbem, 
<germ. arat. 1.474> Quinque super terras semper fulgere notabit, 
<germ. arat. 1.475> Abdi tres undis breuibusque latere sub umbris. 
<germ. arat. 1.476> Hoc cancrum tetigit cum Titan orbe, timeto 
<germ. arat. 1.477> Aestatem rapidam et soluentis corpora morbos. 
<germ. arat. 1.478> Tunc habet aeterni cursus fastigia summa 
<germ. arat. 1.479> Erectoque polo breuius non applicat umquam 
<germ. arat. 1.480> Candentis currus. aduerso nititur orbe, 
<germ. arat. 1.481> Dum tangat metas; pronus deuoluitur inde. 
<germ. arat. 1.482> Hic boreae propior, contrarius excipit austros; 
<germ. arat. 1.483> Aegoceros metas hiemis glacialibus austris 
<germ. arat. 1.484> Aestatisque tenet flagrantia sidera cancer. 
<germ. arat. 1.485> Hoc medium sidus findit deuexior orbis, 
<germ. arat. 1.486> Fundentis latices genua implicat; illigat illum 
<germ. arat. 1.487> Intorta pristis cauda; uelocia crura 
<germ. arat. 1.488> Contingit leporis, canis aluum desecat imam. 
<germ. arat. 1.489> Desecat et sacrae speciosa aplustria puppis 
<germ. arat. 1.490> Centaurique umeros et scorpion ultima cauda 
<germ. arat. 1.491> Spicula torquentem; magnus micat arcus in illo. 
<germ. arat. 1.492> Inde austro propior sol est aquilone relicto 
<germ. arat. 1.493> Et gelidas hiemes hebetato lumine portat. 
<germ. arat. 1.494> Huius tres caelo partes adsurgere cernes, 
<germ. arat. 1.495> Quinque latent undis et longa nocte feruntur. 
<germ. arat. 1.496> Hos inter medius nullo minor orbis agetur, 
<germ. arat. 1.497> In quo cum Phoebus radiatos extulit ignes, 
<germ. arat. 1.498> Diuidit aequali spatio noctemque diemque. 
<germ. arat. 1.499> Bis redit haec facies, librato sidere, mundo, 
<germ. arat. 1.500> Cum uer fecundum surgit, cum deficit aestas. 
<germ. arat. 1.501> Signa aries taurusque aequo tanguntur ab orbe, 
<germ. arat. 1.502> Sed princeps aries totus fulgebit in illo, 
<germ. arat. 1.503> Tauri armum subit et flexi duo sidera cruris. 
<germ. arat. 1.504> At medium Oriona secat spiramque priorem 
<germ. arat. 1.505> Hydri et crateram leuem coruique forantis 
<germ. arat. 1.506> Vltima, deficiunt nigra qua sidera cauda. 
<germ. arat. 1.507> Illic et chelas transuerso lumine quaeres 
<germ. arat. 1.508> Et celsi partem anguis et a medio ophiuchum 
<germ. arat. 1.509> Nec procul inde aquilam, toto capite incubat ardens 
<germ. arat. 1.510> Pegasus et longae spatio ceruicis inhaeret. 
<germ. arat. 1.511> Hos orbis, quorum tractus et signa notamus, 
<germ. arat. 1.512> Rectus per medios percurrens traicit axis. 
<germ. arat. 1.513> Tres interuallis paribus sine fine rotantur 
<germ. arat. 1.514> Nec mutare uias possunt nec iungere sulcos. 
<germ. arat. 1.515> Quartus in obliquum tris unus colligat orbis, 
<germ. arat. 1.516> Partibus extremis diuersos implicat; unum 
<germ. arat. 1.517> Inter utrumque secat medium desectus ab illo. 
<germ. arat. 1.518> Non si Palladia doctus formaret ab arte, 
<germ. arat. 1.519> Distantis orbis melius religasset ab uno. 
<germ. arat. 1.520> Sed tribus idem ortus omni nascuntur ab aeuo 
<germ. arat. 1.521> Atque eadem occasus remanent certissima signa. 
<germ. arat. 1.522> Quartus ab oceano tantum uestigia mutat, 
<germ. arat. 1.523> Obliquo currens spatio, quantum capricornus 
<germ. arat. 1.524> Aestifero distat cancro, quam latus ad auras 
<germ. arat. 1.525> Aetherias surgit, tam sacris mergitur undis. 
<germ. arat. 1.526> In sex signiferum si quis diuiserit orbem 
<germ. arat. 1.527> Aequalis partes, succumbet regula binis 
<germ. arat. 1.528> Inferior signis spatii tantumque tenebit 
<germ. arat. 1.529> Vna, sui lateris quantum a tellure recedit; 
<germ. arat. 1.530> Nec tamen humanos uisus fugit ultimus orbis. 
<germ. arat. 1.531> Haec uia solis erit bis senis lucida signis. 
<germ. arat. 1.532> Nobilis hic aries aurato uellere, quondam 
<germ. arat. 1.533> Qui tulit in Tauros Phrixum, qui prodidit Hellen, 
<germ. arat. 1.534> Quem propter fabricata ratis, quem perfida Colchis 
<germ. arat. 1.535> Sopito uigile incesto donauit amori. 
<germ. arat. 1.536> Corniger hic taurus, cuius decepta figura 
<germ. arat. 1.537> Europe, thalamis et uirginitate relicta, 
<germ. arat. 1.538> Per freta sublimis tergo mendacia sensit 
<germ. arat. 1.539> Litora, Cretaeo partus enixa marito. 
<germ. arat. 1.540> Sunt gemini, quos nulla dies sub Tartara misit; 
<germ. arat. 1.541> Sed caelo semper, nautis laetissima signa, 
<germ. arat. 1.542> Ledaeos statuit iuuenis pater ipse deorum. 
<germ. arat. 1.543> Te quoque, fecundam meteret cum comminus hydram 
<germ. arat. 1.544> Alcides ausum morsu contingere *bello 
<germ. arat. 1.545> Sidere donauit, cancer, Saturnia Iuno, 
<germ. arat. 1.546> Numquam oblita sui, numquam secura nouerca. 
<germ. arat. 1.547> Hinc Nemeaeus erit iuxta leo; tunc pia uirgo; 
<germ. arat. 1.548> Scorpios hinc duplo quam cetera possidet orbe 
<germ. arat. 1.549> Sidera, per chelas geminato lumine fulgens, 
<germ. arat. 1.550> Quem mihi diua cauet dicto prius Orione. 
<germ. arat. 1.551> Inde sagittifero tentus curuabitur arcus, 
<germ. arat. 1.552> Qui solitus Musas uenerari supplice plausu 
<germ. arat. 1.553> Acceptus caelo Phoebeis ardet in armis. 
<germ. arat. 1.554> Cochlidis inuentor, cuius Titania flatu 
<germ. arat. 1.555> Proelia commisit diuorum laetior aetas 
<germ. arat. 1.556> Bellantem comitata Iouem, pietatis honorem, 
<germ. arat. 1.557> Vt fuerat geminus forma, sic sidere, cepit. 
<germ. arat. 1.558> Hic, Auguste, tuum genitali corpore numen 
<germ. arat. 1.559> Attonitas inter gentis patriamque pauentem 
<germ. arat. 1.560> In caelum tulit et maternis reddidit astris. 
<germ. arat. 1.561> Proximus infestas, olim quas fugerat, undas 
<germ. arat. 1.562> Deucalion paruam defundens indicat urnam. 
<germ. arat. 1.563> Annua concludunt Syriae duo numina piscis 
<germ. arat. 1.564> Tempora; tunc iterum praedictus nascitur ordo 
<germ. arat. 1.565> Lanigeri et tauri, geminorum, postea cancri, 
<germ. arat. 1.566> Tunc leo, tunc uirgo, tunc scorpios, arcitenensque 
<germ. arat. 1.567> Et gelidus capricornus et imbrifer et duo pisces. 
<germ. arat. 1.568> Huius quantum altas demergitur orbis in undas 
<germ. arat. 1.569> Oceani, tantum liquidum super aera lucet. 
<germ. arat. 1.570> Nullaque nox bis terna minus caelo trahit astra, 
<germ. arat. 1.571> Nullaque maior erit, quam quanto tempore in auras 
<germ. arat. 1.572> Orbis perfecti diuisus tollitur arcus. 
<germ. arat. 1.573> Saepe uelis quantum superet cognoscere noctis, 
<germ. arat. 1.574> Et spe uenturae solari pectora lucis. 
<germ. arat. 1.575> Prima tibi nota solis erit, quo sidere currat, 
<germ. arat. 1.576> Semper enim signo Phoebus radiabit in uno. 
<germ. arat. 1.577> Cetera tunc propriis ardentia suspice flammis, 
<germ. arat. 1.578> Quod cadat aut surgat summoue feratur in orbe, 
<germ. arat. 1.579> Quantoque exiliant spatio, cum caerula linquunt; 
<germ. arat. 1.580> Namque aliis pernix saltus, maiore trahuntur 
<germ. arat. 1.581> Mole alia, oceanum tardo linquentia passu. 
<germ. arat. 1.582> Quod si nube caua solis uia forte latebit, 
<germ. arat. 1.583> Occulet aut signum conscendens uertice caelum 
<germ. arat. 1.584> Altus Athos uel Cyllene uel candidus Haemus, 
<germ. arat. 1.585> Gargaron aut Ide superisue agitatus Olympus, 
<germ. arat. 1.586> Tunc dextra laeuaque simul redeuntia signis 
<germ. arat. 1.587> Sidera si noris, numquam te tempora noctis 
<germ. arat. 1.588> Effugient, numquam ueniens Tithonius ortus. 
<germ. arat. 1.589> Cum primum cancrum Tethys emittit in auras, 
<germ. arat. 1.590> Excipit oceanus Minoae serta coronae 
<germ. arat. 1.591> Occidit et dorso piscis caudaque priore, 
<germ. arat. 1.592> Mergitur in totos umeros ophiuchus et anguis 
<germ. arat. 1.593> Vltima cauda micat, tortus habet illa timendos. 
<germ. arat. 1.594> Nec multo arctophylax hunc longe subiacet astro, 
<germ. arat. 1.595> Lumine qui primo cum scorpius occidit undis 
<germ. arat. 1.596> Occulitur pedibus; durat tamen arduus ore, 
<germ. arat. 1.597> Dum rigidum aegoceri signum freta lucida terret. 
<germ. arat. 1.598> Siderea uix tum satiatus luce bootes 
<germ. arat. 1.599> In terras abit et noctis plus parte relinquit. 
<germ. arat. 1.600> At contra nullo defectus lumine totus 
<germ. arat. 1.601> Orion umeris splendebit magnaque diui 
<germ. arat. 1.602> Vagina et claro caelatus balteus igni. 
<germ. arat. 1.603> Cornua et Eridanus liquido feret utraque caelo. 
<germ. arat. 1.604> At cum prima iuba radiarit flamma leonis, 
<germ. arat. 1.605> Quicquid parte micat caelo, hoc nascente sub undas 
<germ. arat. 1.606> Omne abit atque feri uenientis defugit ora. 
<germ. arat. 1.607> Tota Iouis mersa est pennis stellantibus ales, 
<germ. arat. 1.608> Quique genu posito defessus conditur undis 
<germ. arat. 1.609> Crure tenus; redit in caelum uasti caput hydri 
<germ. arat. 1.610> Et pernix lepus et procyon et Sirius ipse 
<germ. arat. 1.611> Totiusque canis rabidi uestigia prima. 
<germ. arat. 1.612> Accipe quae uitent exorsae uirginis ora: 
<germ. arat. 1.613> Delphinus notis iam tum deflexerit undis 
<germ. arat. 1.614> Et lyra dulce sonans et flammis cincta sagitta 
<germ. arat. 1.615> Et niueus cygnus properarit tangere fluctus, 
<germ. arat. 1.616> Vtraque penna uolans caudam uix lucet ad ipsam, 
<germ. arat. 1.617> Nigrescitque Padus, terrae qui proximus amnis. 
<germ. arat. 1.618> Tum caput abscondet sonipes, tum tota latebit 
<germ. arat. 1.619> Ceruix, at contra sublimior hydra feretur 
<germ. arat. 1.620> Cratera tenus et surgent aplustria puppis 
<germ. arat. 1.621> Argoae totusque canis; sed cum pia uirgo 
<germ. arat. 1.622> Nascitur, illa ratis media plus arbore lucet. 
<germ. arat. 1.623> Surgentis etiam chelas sua signa notabunt: 
<germ. arat. 1.624> Exilit oceano nunc toto crine bootes, 
<germ. arat. 1.625> Quem claro ueniens arcturus nuntiat ore, 
<germ. arat. 1.626> Celsaque puppis habet, cauda minus attamen hydra, 
<germ. arat. 1.627> Nixa genu species flexo redit ardua crure, 
<germ. arat. 1.628> Partibus haud aliis; nocte eluctata suprema 
<germ. arat. 1.629> Bis solet illa una caelo se ostendere nocte, 
<germ. arat. 1.630> Nam si Phoebeos currus, dum longa uenit nox, 
<germ. arat. 1.631> Occasu sequitur, rursus fugit oceanum ortu 
<germ. arat. 1.632> Crure simul chelis fulgens. cum scorpius exit, 
<germ. arat. 1.633> Iam totis radiat membris miserabile sidus; 
<germ. arat. 1.634> At cum tantum abiit, quantum lyra surgit ab undis, 
<germ. arat. 1.635> Arcus ipsa suo caelo referetur imago. 
<germ. arat. 1.636> Imperfecta redit caelo tum tota corona 
<germ. arat. 1.637> Et Chiron pius ad caudam cognoscitur imam. 
<germ. arat. 1.638> Pegasus abscondit toto tunc pectore pennas 
<germ. arat. 1.639> Nec lucet cauda praemersus pectore cygnus. 
<germ. arat. 1.640> Abdit et Andromede uultus et maxima pristis 
<germ. arat. 1.641> Occasu insequitur metuentis uirginis ora, 
<germ. arat. 1.642> Crista super caelo fulget. caput abditur ipse 
<germ. arat. 1.643> Regalis Cepheus alias intactus ab undis. 
<germ. arat. 1.644> Scorpios exoriens, cum clarus fugerit amnis, 
<germ. arat. 1.645> Scorpios Oriona fugat, pauet ille sequentem. 
<germ. arat. 1.646> Sis uati placata, precor, Latonia uirgo; 
<germ. arat. 1.647> Non ego, non primus, ueteres cecinere poetae, 
<germ. arat. 1.648> Virginis intactas quondam contingere uestes 
<germ. arat. 1.649> Ausum hominem diuae sacrum temerasse pudorem. 
<germ. arat. 1.650> Deuotus poenae tunc impius ille futurae 
<germ. arat. 1.651> Nudabatque feris angusto stipite siluas 
<germ. arat. 1.652> Pacatamque Chion dono dabat Oenopioni. 
<germ. arat. 1.653> Haud patiens sed enim Phoebi germana repente 
<germ. arat. 1.654> Numinis ultorem media tellure reuulsa 
<germ. arat. 1.655> Scorpion ingenti maiorem contulit hostem. 
<germ. arat. 1.656> Parcite, mortales, numquam leuis ira deorum. 
<germ. arat. 1.657> Horret uulnus adhuc et spicula tincta ueneno 
<germ. arat. 1.658> Flebilis Orion et quamquam parte relicta 
<germ. arat. 1.659> Caeli *paene fugit, tamen altis mergitur undis, 
<germ. arat. 1.660> Scorpios ardenti cum pectore contigit ortus. 
<germ. arat. 1.661> Nil super Andromedae, nil pristis luce fruetur. 
<germ. arat. 1.662> In caput atque umeros rapit orbis Cassiepiam, 
<germ. arat. 1.663> Decliuemque trahunt aeterni pondera mundi 
<germ. arat. 1.664> Corruptaque cadit forma, certauerat olim 
<germ. arat. 1.665> Qua senis aequorei natis, cum litore Cancri 
<germ. arat. 1.666> Doridos et Panopes spectasset stulta choreas. 
<germ. arat. 1.667> Illa abit oceano, totius serta coronae 
<germ. arat. 1.668> In caelum redeunt, totum se liberat hydrus. 
<germ. arat. 1.669> Cruribus expectat Chiron, obscurior arcu, 
<germ. arat. 1.670> Corpore iam toto uasto sub uertice clarus. 
<germ. arat. 1.671> Tum fera, quam dextra portat Centaurus, in auras 
<germ. arat. 1.672> Exilit et claris aperitur flexibus anguis; 
<germ. arat. 1.673> Innixumque genu laeua minus aequora linquunt. 
<germ. arat. 1.674> At cum prima subit facies remeabilis arcus, 
<germ. arat. 1.675> Iam sicca oceano Chiron pernicia crura 
<germ. arat. 1.676> Expulit et celsis ophiuchus fulget in astris. 
<germ. arat. 1.677> Nil trahit obscurum serpens et trunca recepta 
<germ. arat. 1.678> Desinit esse manu membris deformis imago. 
<germ. arat. 1.679> Iam lyra cum superis et cygni dextera penna, 
<germ. arat. 1.680> Radit tellurem rediens cum sidere Cepheus. 
<germ. arat. 1.681> Tum canis abscondit totius corporis ignis 
<germ. arat. 1.682> Et latet Orion et semper tutus in undis 
<germ. arat. 1.683> Est lepus Argoaeque ratis, qua flexile signum 
<germ. arat. 1.684> In puppim formatur, adhuc aplustria lucent. 
<germ. arat. 1.685> Mergitur et Perseus et caprae nobile lumen. 
<germ. arat. 1.686> Aurigam totum abscondit ueniens capricornus 
<germ. arat. 1.687> Atque omnem ornatum uenerandae numine puppis. 
<germ. arat. 1.688> Tum procyon obscurus abit; redit armiger uncis 
<germ. arat. 1.689> Vnguibus, ante omnis gratus tibi, Iuppiter, ales. 
<germ. arat. 1.690> Omnibus et stellis cygnus redit et leue telum 
<germ. arat. 1.691> Et paruus delphinus et apta altaria sacris. 
<germ. arat. 1.692>*eminus exurgit Minoia nota corona. 
<germ. arat. 1.693> Hydrochoos caelum scandens simul euocat ore 
<germ. arat. 1.694> Et ceruice tenus fidentem Pegason alis. 
<germ. arat. 1.695> Auersum Chirona trahit nox atra sub undas, 
<germ. arat. 1.696> Oceanus caudam tinguit, nondum capit ora, 
<germ. arat. 1.697> Non uastos umeros, non pectora tristia setis. 
<germ. arat. 1.698> Hydram plus mediam condit, pars tertia lucet. 
<germ. arat. 1.699> Hanc pisces abdunt orti totumque biformem. 
<germ. arat. 1.700> Cum geminos pisces aquilonis prouocat aura, 
<germ. arat. 1.701> Ille etiam surgit, qui tristis respicit austros; 
<germ. arat. 1.702> Piscibus ille simul surgit, sed liberat ortus, 
<germ. arat. 1.703> Cum pernix aries in caelum cornua tollit. 
<germ. arat. 1.704> Pisces educunt Cepheida; laetior illa 
<germ. arat. 1.705> Nereidas pontumque fugit caeloque refertur. 
<germ. arat. 1.706> Ortus lanigeri properabunt condere sacrum 
<germ. arat. 1.707> Turibulum; patrio fulgebit in aethere Perseus. 
<germ. arat. 1.708> Persea cum pennae reddunt, iam Plias ab undis 
<germ. arat. 1.709> Effugit et dextro tauri cognoscitur armo. 
<germ. arat. 1.710> Fixus ut in curru trahitur sine curibus ullis 
<germ. arat. 1.711> Myrtilos. haut totum cernes, non integer ipse 
<germ. arat. 1.712> In caelum redit, at pars dextera mergitur undis; 
<germ. arat. 1.713> Vertice lucebit, teneros manus efferet haedos. 
<germ. arat. 1.714> Laeua Iouis nutrix umero radiabit in ipso, 
<germ. arat. 1.715> Proxima telluri nascetur planta sinistra. 
<germ. arat. 1.716> Cetera cum geminis perfecto sidere surgent. 
<germ. arat. 1.717> Tauro pistricis pariter cristaeque refulgent 
<germ. arat. 1.718> Caudaque; uicinum terris iam cerne booten. 
<germ. arat. 1.719> Et cum se genibus demisit pars ophiuchi, 
<germ. arat. 1.720> Signum erit, oceano geminos remeare relicto. 
<germ. arat. 1.721> Totaque iam pristis lucebunt squamea terga; 
<germ. arat. 1.722> Eridani et primos deprendat nauita fontes, 
<germ. arat. 1.723> Caelum conspiciens, dum claro se mouet ortu 
<germ. arat. 1.724> Orion; habet ille notas, quae tempora noctis 
<germ. arat. 1.725> Significent, uentosue truces fidamue quietem. 
