<hil. pict. gen. 1.1> Paruimus monitis tua dulcia iussa secuti,
<hil. pict. gen. 1.2> Antistes Christi, quae dabas ore pio. 
<hil. pict. gen. 1.3> An ego non canerem tanti praeconia patris, 
<hil. pict. gen. 1.4> Munus opusque dei dum mihi lingua foret? 
<hil. pict. gen. 1.5> Rauca quidem stridens et nullis digna coturnis, 
<hil. pict. gen. 1.6> Ingeniumque iacens: sed libet alta loqui. 
<hil. pict. gen. 1.7> Dignum opus et iustum semper tibi dicere grates.
<hil. pict. gen. 1.8> Omnipotens mundi genitor, quo principe cuncta 
<hil. pict. gen. 1.9> Natalem sumpsere diem atque exorta repente 
<hil. pict. gen. 1.10> Post tenebras stupidi spectarunt lumina caeli: 
<hil. pict. gen. 1.11> Gens hominum pecudesque ferae milleque uolucres 
<hil. pict. gen. 1.12> Et quae per liquidos discurrunt agmina campos, 
<hil. pict. gen. 1.13> Omnia per temet, ex te, qui maxima condis: 
<hil. pict. gen. 1.14> Ex te nata, pater: nec patris est pater alter: 
<hil. pict. gen. 1.15> Tu caput es capiti, primi tu fontis origo, 
<hil. pict. gen. 1.16> Primus apex rerum, primus sator, omnia condens: 
<hil. pict. gen. 1.17> Nec tamen ex alio ducis genus: ipse perennis 
<hil. pict. gen. 1.18> Spiritus. antiquo uiuens per saecula motu, 
<hil. pict. gen. 1.19> Semper eris, quia semper eras: non mortis egenus, 
<hil. pict. gen. 1.20> Qui natalis inops nec finem noueris aeui, 
<hil. pict. gen. 1.21> Ex se principium cui contigit. haut manet alter 
<hil. pict. gen. 1.22> Auctorem casus: nascentia terminus urget. 
<hil. pict. gen. 1.23> Omnia cum tegeret nigrum chaos altaque moles 
<hil. pict. gen. 1.24> Desuper urgeret informis corpora mundi 
<hil. pict. gen. 1.25> Et caliganti premeret serotina morte. 
<hil. pict. gen. 1.26> Nec species nec forma foret, deus intus agebas 
<hil. pict. gen. 1.27> Corporibus tectis mixtus, secreta potestas. 
<hil. pict. gen. 1.28> Iam tum disponens nascentia moenia mundi 
<hil. pict. gen. 1.29> Et uarias rerum facies animasque futurus, 
<hil. pict. gen. 1.30> Vtque caput uicta prompsisti caligine(==CA-LI+GI-NE-) noctis, 
<hil. pict. gen. 1.31> Sublimem attollens uultum sensere tenebrae. 
<hil. pict. gen. 1.32> Mox dominus rerum somnos discussit inertes, 
<hil. pict. gen. 1.33> Pigraque materies trepidauit nomine pulsa 
<hil. pict. gen. 1.34> Commotaque simul maturo conscia partu. 
<hil. pict. gen. 1.35> Scinditur ingentis cumuli per plurima corpus 
<hil. pict. gen. 1.36> Membra, locosque simul metantur semina iussu, 
<hil. pict. gen. 1.37> Et confusa simul descendunt uiscera molis. 
<hil. pict. gen. 1.38> Sectaque per partes formas spectantia frustra 
<hil. pict. gen. 1.39> Iam calor intus alit et blando suscitat igni. 
<hil. pict. gen. 1.40> Ac primum caeli pansus liber. omnia mundi 
<hil. pict. gen. 1.41> Complectens spatia. celso suspenditur orbe: 
<hil. pict. gen. 1.42> Terra grauis pigro descendit pondere ad imum 
<hil. pict. gen. 1.43> Ac, semet defixa, salo fundata resedit. 
<hil. pict. gen. 1.44> Esset ut spatium uacuae regionis apertum, 
<hil. pict. gen. 1.45> Qua tener incedens mortalia pasceret aether, 
<hil. pict. gen. 1.46> Quoue exire patris possent tot munera rerum, 
<hil. pict. gen. 1.47> Ortaque ferrentur nullo per inane labore. 
<hil. pict. gen. 1.48> Diffusae coguntur aquae: mox limine certo 
<hil. pict. gen. 1.49> Liquuntur maria nec finem transilit unda. 
<hil. pict. gen. 1.50> Tunc oritur lux alma, dies quae iussa uocari 
<hil. pict. gen. 1.51> Nascentem tenero perfudit lumine mundum. 
<hil. pict. gen. 1.52> Munus opusque tuum prodens, tua maxima dona, 
<hil. pict. gen. 1.53> Condere quae genitor patria pietate parabas, 
<hil. pict. gen. 1.54> Vtque hominum sollers posset clarescere uita, 
<hil. pict. gen. 1.55> Artibus aetheriis quae totas ducere luces 
<hil. pict. gen. 1.56> Gaudet et ingenium diuersa laude fatigat. 
<hil. pict. gen. 1.57> Insequitur nox atra diem densaeque tenebrae, 
<hil. pict. gen. 1.58> Corporibus somnos quae ferrent, otia fessis, 
<hil. pict. gen. 1.59> Et cunctis unam faciem similemque figuram. 
<hil. pict. gen. 1.60> Namque dies uarie rerum discriminat ora 
<hil. pict. gen. 1.61> Et dat cuique suum disiecta nocte colorem: 
<hil. pict. gen. 1.62> Instigat animos opera ad maiora calentes, 
<hil. pict. gen. 1.63> Exacuens uariis mortalia pectora curis. 
<hil. pict. gen. 1.64> Quo mage forma dies uitae, nox mortis imago est. 
<hil. pict. gen. 1.65> Tunc condens pater astra polo ac lumina didens, 
<hil. pict. gen. 1.66> Sidera distinguens uariis pertecta figuris. 
<hil. pict. gen. 1.67> Lucifer exsurgit roseus et fulgidus ore 
<hil. pict. gen. 1.68> Vesper; puniceos spargit Aurora capillos. 
<hil. pict. gen. 1.69> Anguis agit sudum, important Pliades imbres. 
<hil. pict. gen. 1.70> Sunt Iuga, sunt Plaustra, gemmantes flore Coronae 
<hil. pict. gen. 1.71> Signaque bis senis annum uoluentia formis, 
<hil. pict. gen. 1.72> Multaque praeterea celsae domus ornamenta, 
<hil. pict. gen. 1.73> Quis saeclum fulcit signis et regia summi 
<hil. pict. gen. 1.74> Picta parens uaria stellarum luce coruscat. 
<hil. pict. gen. 1.75> Sed soli lux maior inest, quem munere largo 
<hil. pict. gen. 1.76> Excultum, genitor, pleno dignaris honore. 
<hil. pict. gen. 1.77> Igneus ille iubar praecelso uertice tollit; 
<hil. pict. gen. 1.78> Ore rubens patulo, caeli per moenia fertur 
<hil. pict. gen. 1.79> Astrorum ductor, mundi uigor atque elementa. 
<hil. pict. gen. 1.80> Ecce aliud mirum, mirum decus o, noua cursum 
<hil. pict. gen. 1.81> Mutat luna suum; quos perdit colligit ignes 
<hil. pict. gen. 1.82> Cornuaque extinguens perturbat lumine frontem; 
<hil. pict. gen. 1.83> Mox tamen ardescit completo circulus orbe, 
<hil. pict. gen. 1.84> Noctilucum lumen pascit sata sidera luce: 
<hil. pict. gen. 1.85> Haec tamen, aeterno quae uoluit(==VOLVIT) machina aethrae. 
<hil. pict. gen. 1.86> Non tantum pictura poli est, nec celsa uoluntas: 
<hil. pict. gen. 1.87> Mens ratioque subest et rebus utilis ordo. 
<hil. pict. gen. 1.88> Hinc doctrina uenit terris, hinc denique cunctis 
<hil. pict. gen. 1.89> Consilium agricolis et qui maria alta pererrant, 
<hil. pict. gen. 1.90> Vt, se quaque ferant, luces praedicere possint. 
<hil. pict. gen. 1.91> Venturos norint imbres siccumque serenum, 
<hil. pict. gen. 1.92> Tempore quo tauros campis inducat arator 
<hil. pict. gen. 1.93> Et dubium temptet securus nauita pontum. 
<hil. pict. gen. 1.94> Instructos ignes caelo, pater optime, terras 
<hil. pict. gen. 1.95> Excolere aggrederis et munere donas opimo 
<hil. pict. gen. 1.96> Regna hominum pecudumque larem requiemque uolucrum 
<hil. pict. gen. 1.97> Planescunt campi, colles tumor arduus effert, 
<hil. pict. gen. 1.98> Subsidunt ualles. florentia prata uirescunt 
<hil. pict. gen. 1.99> Saxaque durantur, pinguis se gleba resoluit, 
<hil. pict. gen. 1.100> Rumpuntur fontes, fluuiis genus arduum unde est: 
<hil. pict. gen. 1.101> Herbarum uaria consurgunt gramina campis. 
<hil. pict. gen. 1.102> Iamque seges tenera fructum fundebat arista, 
<hil. pict. gen. 1.103> Cum iuga nulla forent nec uomis nullus aratro, 
<hil. pict. gen. 1.104> Mugiret nullus proscissis taurus in aruis. 
<hil. pict. gen. 1.105> Ecce etiam uitis madido iam plena racemo, 
<hil. pict. gen. 1.106> Expers falcis adhuc et duri nescia ferri, 
<hil. pict. gen. 1.107> Pampineas celsis texebat collibus umbras. 
<hil. pict. gen. 1.108> Diuersa exoritur uariarum forma ferarum, 
<hil. pict. gen. 1.109> Quadripedes animae nec non repentia terris 
<hil. pict. gen. 1.110> Nascuntur, pictis uolucres per nubila pinnis. 
<hil. pict. gen. 1.111> His ubi perfectis genitor iam diuite mundo 
<hil. pict. gen. 1.112> Cuncta uidet curam magni deposcere regis, 
<hil. pict. gen. 1.113> Qui mare, qui terras atque omnia nata gubernet, 
<hil. pict. gen. 1.114> Quique altum spectet caelum laudetque potenter 
<hil. pict. gen. 1.115> Munera magna dei, ne sint haec condita frustra: 
<hil. pict. gen. 1.116> Tunc "Faciamus, ais, hominem." dic, optime, cum quo 
<hil. pict. gen. 1.117> Colloqueris? clarum est: iam tum tibi filius alto 
<hil. pict. gen. 1.118> Assidet in solio et terras spectat amicas. 
<hil. pict. gen. 1.119> Sed "Faciamus, ais, hominem, cui uultus imago 
<hil. pict. gen. 1.120> Noster erit, manibusque meis procedat in aeuum." 
<hil. pict. gen. 1.121> Inde, opifex rerum, assumis mollia terrae 
<hil. pict. gen. 1.122> Atque uirum formas, cuius de costa cupito 
<hil. pict. gen. 1.123> Fit mulier uultu: mulier de costa uiri fit, 
<hil. pict. gen. 1.124> Quo mage cara uiro et lateri sit coniugis apta. 
<hil. pict. gen. 1.125> O felix animal, summi cui dextra tonantis 
<hil. pict. gen. 1.126> Est pater; o felix nimium, qui ducis olympo 
<hil. pict. gen. 1.127> Et genus et formam; si te non noxia terrae 
<hil. pict. gen. 1.128> Decipiant uitia nec blandus subruat error. 
<hil. pict. gen. 1.129> Numen eris caeloque redux mirabere regna, 
<hil. pict. gen. 1.130> Quae promissa bonis fido pater exhibet ore. 
<hil. pict. gen. 1.131> Nam tibi multa deus nascenti contulit ultro: 
<hil. pict. gen. 1.132> Aetheriam primum faciem uultumque paternum 
<hil. pict. gen. 1.133> Incessumque pedum rectum, sublimia colla, 
<hil. pict. gen. 1.134> Ne qua mora in caelum oculis spectantibus esset; 
<hil. pict. gen. 1.135> Tunc alacres promptasque manus uitaeque ministras, 
<hil. pict. gen. 1.136> Atque domum diuae pectus rationis et alti 
<hil. pict. gen. 1.137> Sedem consilii. facundae uocis honorem. 
<hil. pict. gen. 1.138> Haec soli concessa homini; nam cetera mutum 
<hil. pict. gen. 1.139> Et pecus obtinuit, uentrem, praecordia, neruos. 
<hil. pict. gen. 1.140> Venarum riuos et sparsum corpore sanguem. 
<hil. pict. gen. 1.141><Et> iusti laeuique simul sensusque doloris. 
<hil. pict. gen. 1.142> Tu uero, omnipotens, priuato munere largus 
<hil. pict. gen. 1.143> Erga hominem manibusque tuis operisque fauore 
<hil. pict. gen. 1.144> Impendens, patria pignus pietate colendo, 
<hil. pict. gen. 1.145> Ne quid diuinis modo desit uultibus, ignem 
<hil. pict. gen. 1.146> Aetheris inspiras et sacrae mentis opimam 
<hil. pict. gen. 1.147> Indulges partem permixtus corpore toto. 
<hil. pict. gen. 1.148> Hinc meminisse licet ueterum, praesentia nosse 
<hil. pict. gen. 1.149> Hinc datur atque animae fas est uentura uidere; 
<hil. pict. gen. 1.150> Hinc loquimur canimusque deum, hinc sidera cuncta, 
<hil. pict. gen. 1.151> Terrarumque uiget cultus, pontusque mouetur; 
<hil. pict. gen. 1.152> Hinc artes nomenque, pudor, prudentia, iustum; 
<hil. pict. gen. 1.153> Hinc animae surgunt fortes, hinc pergit honestum 
<hil. pict. gen. 1.154> Et uia quae ducit castos ad limina caeli. 
<hil. pict. gen. 1.155> Ergo hominem pleno perfectum munere terris 
<hil. pict. gen. 1.156> Praeponis, genitor, et rerum tradis habenas: 
<hil. pict. gen. 1.157> Cuncta habeat subdatque sibi, uice sit genitoris: 
<hil. pict. gen. 1.158> Telluris dominus, famulus tuus, omnia mundi 
<hil. pict. gen. 1.159> Possideat, tantum domino tibi seruiat uni. 
<hil. pict. gen. 1.160> Postquam primus homo uetito se pascere ligno 
<hil. pict. gen. 1.161> Non timuit captusque dolis se praebuit angui, 
<hil. pict. gen. 1.162> Stat reus, et nudus deiecto lumine uestem 
<hil. pict. gen. 1.163> Implorans dominumque fugit uultumque recondit. 
<hil. pict. gen. 1.164> Culpa comes sequitur, peccato obnoxia uita 
<hil. pict. gen. 1.165> Debilitat uires, caelo uenientia dona, 
<hil. pict. gen. 1.166> Aethere demissus paulatim deficit ignis. 
<hil. pict. gen. 1.167> Frigore peccati torpentia corda rigescunt: 
<hil. pict. gen. 1.168> Cura cibi uentrisque subit et cura tegendi 
<hil. pict. gen. 1.169> Corporis, et sacrum subeunt mortalia pectus. 
<hil. pict. gen. 1.170> Nascitur hinc proles peccati, germinat inde 
<hil. pict. gen. 1.171> Deterior multo suboles, peiorque priori 
<hil. pict. gen. 1.172> Progenies sequitur, gradibus ad crimina crescens, 
<hil. pict. gen. 1.173> Crimina quae stimulis acuunt dementia corda 
<hil. pict. gen. 1.174> Teque, pater, uariis armant terroribus ultro. 
<hil. pict. gen. 1.175> Tum primum uenti coepere incumbere terris. 
<hil. pict. gen. 1.176> Intempestiuus descendere nubibus imber: 
<hil. pict. gen. 1.177> Fulmina tum primum caelo deiecta sereno, 
<hil. pict. gen. 1.178> Horrida tum grando turbatos uerberat agros. 
<hil. pict. gen. 1.179> Tonitrua altisono infractus murmurat aether. 
<hil. pict. gen. 1.180> Nec tamen ista malos reuocant: furor impius orbem 
<hil. pict. gen. 1.181> Obsidet et laxis rabies defertur habenis. 
<hil. pict. gen. 1.182> Bella placent caedesque simul, periuria, fraudes, 
<hil. pict. gen. 1.183> Mentirique libet, rapere est amor, abdere furta; 
<hil. pict. gen. 1.184> Nulla fides populis, nulla est iam ueritas usquam. 
<hil. pict. gen. 1.185> Diluuio abluitur terrarum crimen et undis, 
<hil. pict. gen. 1.186> Virque unus residet generis populique refector. 
<hil. pict. gen. 1.187> Arca tegit paucos. castrorum semina seruans, 
<hil. pict. gen. 1.188> Iam tum uenturi facies monstrata lauacri. 
<hil. pict. gen. 1.189> Atque unus. multi per quem data luce renati; 
<hil. pict. gen. 1.190> Susceptos fido seruans ecclesia partu. 
<hil. pict. gen. 1.191> Postquam diluuii cecidit tumor, unda resedit, 
<hil. pict. gen. 1.192> Ales paciferae folium portauit oliuae, 
<hil. pict. gen. 1.193> Iam siccis reuolans pinnis dedit omina pacis. 
<hil. pict. gen. 1.194> Tum populus surgit melior, tum purior undis 
<hil. pict. gen. 1.195> Gens hominum, magnos terris paritura nepotes. 
<hil. pict. gen. 1.196> Inde sacerdotis in caelum dedita corda. 
<hil. pict. gen. 1.197> Hinc inter flammas pueri cantare parati, 
<hil. pict. gen. 1.198> Et puer, impasti quem non tetigere leones, 
<hil. pict. gen. 1.199> Tum reges cecinere deum, tum uera prophetis 
<hil. pict. gen. 1.200> Ora sonant caeli subole splendentia terris. 
<hil. pict. gen. 1.201> Quamuis cuncta deo seruirent crimine uicto. 
<hil. pict. gen. 1.202> Attamen antiqui etiamnum gutta ueneni 
<hil. pict. gen. 1.203> Spargebat populos et erant uestigia fraudis, 
<hil. pict. gen. 1.204> Quae bonus ablueret doctor melioribus undis. 
