<prop. eleg. 3 1.1> Callimachi Manes et Coi sacra Philitae,
<prop. eleg. 3 1.2> In uestrum, quaeso, me sinite ire nemus!
<prop. eleg. 3 1.3> Primus ego ingredior puro de fonte sacerdos
<prop. eleg. 3 1.4> Itala per Graios orgia ferre choros.
<prop. eleg. 3 1.5> Dicite, quo pariter carmen tenuastis in antro?
<prop. eleg. 3 1.6> Quoue pede ingressi? quamue bibistis aquam?
<prop. eleg. 3 1.7> A ualeat, Phoebum quicumque moratur in armis!
<prop. eleg. 3 1.8> Exactus tenui pumice uersus eat,
<prop. eleg. 3 1.9> Quo me Fama leuat terra sublimis, et a me
<prop. eleg. 3 1.10> Nata coronatis Musa triumphat equis,
<prop. eleg. 3 1.11> Et mecum in curru parui uectantur Amores,
<prop. eleg. 3 1.12> Scriptorumque meas turba secuta rotas.
<prop. eleg. 3 1.13> Quid frustra missis in me certatis habenis?
<prop. eleg. 3 1.14> Non datur ad Musas currere lata uia.
<prop. eleg. 3 1.15> Multi, Roma, tuas laudes annalibus addent,
<prop. eleg. 3 1.16> Qui finem imperii Bactra futura canent:
<prop. eleg. 3 1.17> Sed, quod pace legas, opus hoc de monte Sororum
<prop. eleg. 3 1.18> Detulit intacta pagina nostra uia.
<prop. eleg. 3 1.19> Mollia, Pegasides, date uestro serta poetae:
<prop. eleg. 3 1.20> Non faciet capiti dura corona meo.
<prop. eleg. 3 1.21> At mihi quod uiuo detraxerit inuida turba,
<prop. eleg. 3 1.22> Post obitum duplici faenore reddet Honos;
<prop. eleg. 3 1.23> Omnia post obitum fingit maiora uetustas:
<prop. eleg. 3 1.24> Maius ab exsequiis nomen in ora uenit.
<prop. eleg. 3 1.25> Nam quis equo pulsas abiegno nosceret arces,
<prop. eleg. 3 1.26> Fluminaque Haemonio comminus isse uiro,
<prop. eleg. 3 1.27> Idaeum Simoenta Iouis cum prole Scamandro,
<prop. eleg. 3 1.28> Hectora per campos ter maculasse rotas?
<prop. eleg. 3 1.29> Deiphobumque Helenumque et Polydamanta et in armis
<prop. eleg. 3 1.30> Qualemcumque Parim uix sua nosset humus.
<prop. eleg. 3 1.31> Exiguo sermone fores nunc, Ilion, et tu,
<prop. eleg. 3 1.32> Troia, bis Oetaei numine capta dei.
<prop. eleg. 3 1.33> Nec non ille tui casus memorator Homerus
<prop. eleg. 3 1.34> Posteritate suum crescere sensit opus.
<prop. eleg. 3 1.35> Meque inter seros laudabit Roma nepotes:
<prop. eleg. 3 1.36> Illum post cineres auguror ipse diem.
<prop. eleg. 3 1.37> Ne mea contempto lapis indicet ossa sepulcro,
<prop. eleg. 3 1.38> Prouisum est Lycio uota probante deo.
<prop. eleg. 3 2.1> Carminis interea nostri redeamus in orbem:
<prop. eleg. 3 2.2> Gaudeat in solito tacta puella sono.
<prop. eleg. 3 2.3> Orphea detinuisse feras et concita dicunt
<prop. eleg. 3 2.4> Flumina Threicia sustinuisse lyra;
<prop. eleg. 3 2.5> Saxa Cithaeronis Thebas agitata per artem
<prop. eleg. 3 2.6> Sponte sua in muri membra coisse ferunt;
<prop. eleg. 3 2.7> Quin etiam, Polypheme, fera Galatea sub Aetna
<prop. eleg. 3 2.8> Ad tua rorantis carmina flexit equos:
<prop. eleg. 3 2.9> Miremur, nobis et Baccho et Apolline dextro,
<prop. eleg. 3 2.10> Turba puellarum si mea uerba colit?
<prop. eleg. 3 2.11> Quod non Taenariis domus est mihi fulta columnis,
<prop. eleg. 3 2.12> Nec camera auratas inter eburna trabes,
<prop. eleg. 3 2.13> Nec mea Phaeacas aequant pomaria siluas,
<prop. eleg. 3 2.14> Non operosa rigat Marcius antra liquor;
<prop. eleg. 3 2.15> At Musae comites et carmina cara legenti
<prop. eleg. 3 2.16> Nec defessa choris Calliopea meis.
<prop. eleg. 3 2.17> Fortunata, meo si qua est celebrata libello!
<prop. eleg. 3 2.18> Carmina erunt formae tot monumenta tuae.
<prop. eleg. 3 2.19> Nam neque Pyramidum sumptus ad sidera ducti,
<prop. eleg. 3 2.20> Nec Iouis Elei caelum imitata domus,
<prop. eleg. 3 2.21> Nec Mausolei diues fortuna sepulcri
<prop. eleg. 3 2.22> Mortis ab extrema condicione uacant.
<prop. eleg. 3 2.23> Aut illis flamma aut imber subducet honores,
<prop. eleg. 3 2.24> Annorum aut ictu, pondere uicta, ruent.
<prop. eleg. 3 2.25> At non ingenio quaesitum nomen ab aeuo
<prop. eleg. 3 2.26> Excidet: ingenio stat sine morte decus.
<prop. eleg. 3 3.1> Visus eram molli recubans Heliconis in umbra,
<prop. eleg. 3 3.2> Bellerophontei qua fluit umor equi,
<prop. eleg. 3 3.3> Reges, Alba, tuos et regum facta tuorum,
<prop. eleg. 3 3.4> Tantum operis, neruis hiscere posse meis,
<prop. eleg. 3 3.5> Paruaque tam Magnis admoram fontibus ora,
<prop. eleg. 3 3.6> Vnde pater sitiens Ennius ante bibit,
<prop. eleg. 3 3.7> Et cecinit Curios fratres et Horatia pila,
<prop. eleg. 3 3.8> Regiaque Aemilia uecta tropaea rate,
<prop. eleg. 3 3.9> Victricesque moras Fabii pugnamque sinistram
<prop. eleg. 3 3.10> Cannensem et uersos ad pia uota deos,
<prop. eleg. 3 3.11> Hannibalemque Lares Romana sede fugantis,
<prop. eleg. 3 3.12> Anseris et tutum uoce fuisse Iouem:
<prop. eleg. 3 3.13> Cum me Castalia speculans ex arbore Phoebus
<prop. eleg. 3 3.14> Sic ait aurata nixus ad antra lyra:
<prop. eleg. 3 3.15>"Quid tibi cum tali, demens, est flumine? quis te
<prop. eleg. 3 3.16> Carminis heroi tangere iussit opus?
<prop. eleg. 3 3.17> Non hic ulla tibi speranda est fama, Properti:
<prop. eleg. 3 3.18> Mollia sunt paruis prata terenda rotis;
<prop. eleg. 3 3.19> Vt tuus in scamno iactetur saepe libellus,
<prop. eleg. 3 3.20> Quem legat exspectans sola puella uirum.
<prop. eleg. 3 3.21> Cur tua praescriptos euecta est pagina gyros?
<prop. eleg. 3 3.22> Non est ingenii cumba grauanda tui.
<prop. eleg. 3 3.23> Alter remus aquas alter tibi radat harenas,
<prop. eleg. 3 3.24> Tutus eris: medio maxima turba mari est."
<prop. eleg. 3 3.25> Dixerat, et plectro sedem mihi monstrat eburno,
<prop. eleg. 3 3.26> Quo noua muscoso semita facta solo est.
<prop. eleg. 3 3.27> Hic erat affixis uiridis spelunca lapillis,
<prop. eleg. 3 3.28> Pendebantque cauis tympana pumicibus,
<prop. eleg. 3 3.29> Orgia Musarum et Sileni patris imago
<prop. eleg. 3 3.30> Fictilis et calami, Pan Tegeaee, tui;
<prop. eleg. 3 3.31> Et Veneris dominae uolucres, mea turba, columbae
<prop. eleg. 3 3.32> Tingunt Gorgoneo punica rostra lacu;
<prop. eleg. 3 3.33> Diuerseque nouem sortitae iura Puellae
<prop. eleg. 3 3.34> Exercent teneras in sua dona manus:
<prop. eleg. 3 3.35> Haec hederas legit in thyrsos, haec carmina neruis
<prop. eleg. 3 3.36> Aptat, at illa manu texit utraque rosam.
<prop. eleg. 3 3.37> E quarum numero me contigit una dearum
<prop. eleg. 3 3.38>(Vt reor a facie, Calliopea fuit):
<prop. eleg. 3 3.39>"Contentus niueis semper uectabere cycnis,
<prop. eleg. 3 3.40> Nec te fortis equi ducet ad arma sonus.
<prop. eleg. 3 3.41> Nil tibi sit rauco praeconia classica cornu
<prop. eleg. 3 3.42> Flare, nec Aonium tingere Marte nemus;
<prop. eleg. 3 3.43> Aut quibus in campis Mariano proelia signo
<prop. eleg. 3 3.44> Stent et Teutonicas Roma refringat opes,
<prop. eleg. 3 3.45> Barbarus aut Sueuo(==SVEVO) perfusus sanguine Rhenus
<prop. eleg. 3 3.46> Saucia maerenti corpora uectet aqua.
<prop. eleg. 3 3.47> Quippe coronatos alienum ad limen amantis
<prop. eleg. 3 3.48> Nocturnaeque canes ebria signa fugae,
<prop. eleg. 3 3.49> Vt per te clausas sciat excantare puellas,
<prop. eleg. 3 3.50> Qui uolet austeros arte ferire uiros."
<prop. eleg. 3 3.51> Talia Calliope, lymphisque a fonte petitis
<prop. eleg. 3 3.52> Ora Philitea nostra rigauit aqua.
<prop. eleg. 3 4.1> Arma deus Caesar dites meditatur ad Indos,
<prop. eleg. 3 4.2> Et freta gemmiferi findere classe maris.
<prop. eleg. 3 4.3> Magna, uiri, merces! parat ultima terra triumphos;
<prop. eleg. 3 4.4> Tigris et Euphrates sub tua iura fluent;
<prop. eleg. 3 4.5> Sera, sed Ausoniis ueniet prouincia uirgis;
<prop. eleg. 3 4.6> Assuescent Latio Partha tropaea Ioui.
<prop. eleg. 3 4.7> Ite agite, expertae bello date lintea prorae
<prop. eleg. 3 4.8> Et solitum, armigeri, ducite munus equi!
<prop. eleg. 3 4.9> Omina fausta cano: Crassos clademque piate!
<prop. eleg. 3 4.10> Ite et Romanae consulite historiae!
<prop. eleg. 3 4.11> Mars pater et sacrae fatalia lumina Vestae,
<prop. eleg. 3 4.12> Ante meos obitus sit precor illa dies,
<prop. eleg. 3 4.13> Qua uideam, spoliis onerato Caesaris axe,
<prop. eleg. 3 4.14> Ad uulgi plausus saepe resistere equos,
<prop. eleg. 3 4.15> Inque sinu carae nixus spectare puellae
<prop. eleg. 3 4.16> Incipiam et titulis oppida capta legam,
<prop. eleg. 3 4.17> Tela fugacis equi et bracati militis arcus
<prop. eleg. 3 4.18> Et subter captos arma sedere duces!
<prop. eleg. 3 4.19> Ipsa tuam serua prolem, Venus: hoc sit in aeuum,
<prop. eleg. 3 4.20> Cernis ab Aenea quod superesse caput.
<prop. eleg. 3 4.21> Praeda sit haec illis, quorum meruere labores:
<prop. eleg. 3 4.22> Me sat erit Sacra plaudere posse Via.
<prop. eleg. 3 5.1> Pacis Amor deus est, pacem ueneramur amantes:
<prop. eleg. 3 5.2> Stant mihi cum domina proelia dura mea.
<prop. eleg. 3 5.3> Nec tamen inuiso pectus mihi carpitur auro,
<prop. eleg. 3 5.4> Nec bibit e gemma diuite nostra sitis,
<prop. eleg. 3 5.5> Nec mihi mille iugis Campania pinguis aratur,
<prop. eleg. 3 5.6> Nec miser aera paro clade, Corinthe, tua.
<prop. eleg. 3 5.7> O prima infelix fingenti terra Prometheo(==PROMETHE.O)!
<prop. eleg. 3 5.8> Ille parum caute pectoris egit opus.
<prop. eleg. 3 5.9> Corpora disponens mentem non uidit in arte:
<prop. eleg. 3 5.10> Recta animi primum debuit esse uia.
<prop. eleg. 3 5.11> Nunc maris in tantum uento iactamur et hostem
<prop. eleg. 3 5.12> Quaerimus atque armis nectimus arma noua.
<prop. eleg. 3 5.13> Haud ullas portabis opes Acherontis ad undas,
<prop. eleg. 3 5.14> Nudus at inferna, stulte, uehere rate.
<prop. eleg. 3 5.15> Victor cum uictis pariter miscebitur umbris:
<prop. eleg. 3 5.16> Consule cum Mario, capte Iugurtha, sedes.
<prop. eleg. 3 5.17> Lydus Dulichio non distat Croesus ab Iro:
<prop. eleg. 3 5.18> Optima mors, Parcae quae uenit acta die.
<prop. eleg. 3 5.19> Me iuuet in prima coluisse Helicona iuuenta
<prop. eleg. 3 5.20> Musarumque choris implicuisse manus:
<prop. eleg. 3 5.21> Me iuuet et multo mentem uincire Lyaeo
<prop. eleg. 3 5.22> Et caput in uerna semper habere rosa.
<prop. eleg. 3 5.23> Atque ubi iam Venerem grauis interceperit aetas,
<prop. eleg. 3 5.24> Sparserit et nigras alba senecta comas,
<prop. eleg. 3 5.25> Tum mihi naturae libeat perdiscere mores,
<prop. eleg. 3 5.26> Quis deus hanc mundi temperet arte domum,
<prop. eleg. 3 5.27> Qua uenit exoriens, qua deficit, unde coactis
<prop. eleg. 3 5.28> Cornibus in plenum menstrua luna redit,
<prop. eleg. 3 5.29> Vnde salo superant uenti, quid flamine captet
<prop. eleg. 3 5.30> Eurus, et in nubes unde perennis aqua,
<prop. eleg. 3 5.31> Sit uentura dies mundi quae surruat arces,
<prop. eleg. 3 5.32> Purpureus pluuias cur bibit arcus aquas,
<prop. eleg. 3 5.33> Aut cur Perrhaebi tremuere cacumina Pindi,
<prop. eleg. 3 5.34> Solis et atratis luxerit orbis equis,
<prop. eleg. 3 5.35> Cur serus uersare boues et plaustra Bootes,
<prop. eleg. 3 5.36> Pleiadum spisso cur coit igne chorus,
<prop. eleg. 3 5.37> Curue suos finis altum non exeat aequor,
<prop. eleg. 3 5.38> Plenus et in partis quattuor annus eat,
<prop. eleg. 3 5.39> Sub terris sint iura deum et tormenta nocentum,
<prop. eleg. 3 5.40> Tisiphones atro si furit angue caput,
<prop. eleg. 3 5.41> Aut Alcmaeoniae furiae aut ieiunia Phinei,
<prop. eleg. 3 5.42> Num rota, num scopuli, num sitis inter aquas,
<prop. eleg. 3 5.43> Num tribus infernum custodit faucibus antrum
<prop. eleg. 3 5.44> Cerberus, et Tityo iugera pauca nouem,
<prop. eleg. 3 5.45> An ficta in miseras descendit fabula gentis,
<prop. eleg. 3 5.46> Et timor haud ultra quam rogus esse potest.
<prop. eleg. 3 5.47> Exitus hic uitae superest mihi: uos, quibus arma
<prop. eleg. 3 5.48> Grata magis, Crassi signa referte domum!
<prop. eleg. 3 6.1>"Dic mihi de nostra quae sentis uera puella:
<prop. eleg. 3 6.2> Sic tibi sint dominae, Lygdame, dempta iuga.
<prop. eleg. 3 6.3> Num me laetitia tumefactum fallis inani,
<prop. eleg. 3 6.4> Haec referens, quae me credere uelle putas?
<prop. eleg. 3 6.5> Omnis enim debet sine uano nuntius esse,
<prop. eleg. 3 6.6> Maioremque timens seruus habere fidem.
<prop. eleg. 3 6.7> Nunc mihi, si qua tenes, ab origine dicere prima
<prop. eleg. 3 6.8> Incipe: suspensis auribus ista bibam.
<prop. eleg. 3 6.9> Sicin eam incomptis uidisti flere capillis?
<prop. eleg. 3 6.10> Illius ex oculis multa cadebat aqua?
<prop. eleg. 3 6.11> Nec speculum strato uidisti, Lygdame, lecto
<prop. eleg. 3 6.12> Scriniaque ad lecti clausa iacere pedes
<prop. eleg. 3 6.13> Ac maestam teneris uestem pendere lacertis?
<prop. eleg. 3 6.14> Ornabat niueas nullane gemma manus?
<prop. eleg. 3 6.15> Tristis erat domus, et tristes sua pensa ministrae
<prop. eleg. 3 6.16> Carpebant, medio nebat et ipsa loco,
<prop. eleg. 3 6.17> Vmidaque impressa siccabat lumina lana,
<prop. eleg. 3 6.18> Rettulit et querulo iurgia nostra sono?
<prop. eleg. 3 6.19>"Haec te teste mihi promissa est, Lygdame, merces?
<prop. eleg. 3 6.20> Est poena et seruo rumpere teste fidem.
<prop. eleg. 3 6.21> Ille potest nullo miseram me linquere facto
<prop. eleg. 3 6.22> Et qualem nolo dicere habere domi!
<prop. eleg. 3 6.23> Gaudet me uacuo solam tabescere lecto:
<prop. eleg. 3 6.24> Si placet, insultet, Lygdame, morte mea!
<prop. eleg. 3 6.25> Non me moribus illa, sed herbis improba uicit:
<prop. eleg. 3 6.26> Staminea rhombi ducitur ille rota;
<prop. eleg. 3 6.27> Illum turgentis ranae portenta rubetae
<prop. eleg. 3 6.28> Et lecta exsectis anguibus ossa trahunt
<prop. eleg. 3 6.29> Et strigis inuentae per busta iacentia plumae
<prop. eleg. 3 6.30> Cinctaque funesto lanea uitta toro.
<prop. eleg. 3 6.31> Si non uana canunt mea somnia, Lygdame, testor,
<prop. eleg. 3 6.32> Poena erit ante meos sera sed ampla pedes,
<prop. eleg. 3 6.33> Putris et in uacuo texetur aranea lecto:
<prop. eleg. 3 6.34> Noctibus illorum dormiet ipsa Venus."
<prop. eleg. 3 6.35> Quae tibi si ueris animis est questa puella,
<prop. eleg. 3 6.36> Hac eadem rursus, Lygdame, curre uia,
<prop. eleg. 3 6.37> Et mea cum multis lacrimis mandata reporta,
<prop. eleg. 3 6.38> Iram, non fraudes esse in amore meo,
<prop. eleg. 3 6.39> Me quoque consimili impositum torquerier igni:
<prop. eleg. 3 6.40> Iurabo bis sex integer esse dies.
<prop. eleg. 3 6.41> Quod mihi si e tanto felix concordia bello
<prop. eleg. 3 6.42> Exstiterit, per me, Lygdame, liber eris.
<prop. eleg. 3 7.1> Ergo sollicitae tu causa, pecunia, uitae!
<prop. eleg. 3 7.2> Per te immaturum mortis adimus iter;
<prop. eleg. 3 7.3> Tu uitiis hominum crudelia pabula praebes,
<prop. eleg. 3 7.4> Semina curarum de capite orta tuo.
<prop. eleg. 3 7.5> Tu Paetum ad Pharios tendentem lintea portus
<prop. eleg. 3 7.6> Obruis insano terque quaterque mari.
<prop. eleg. 3 7.7> Nam dum te sequitur, primo miser excidit aeuo
<prop. eleg. 3 7.8> Et noua longinquis piscibus esca natat.
<prop. eleg. 3 7.9> Et mater non iusta piae dare debita terrae
<prop. eleg. 3 7.10> Nec pote cognatos inter humare rogos,
<prop. eleg. 3 7.11> Sed tua nunc uolucres astant super ossa marinae,
<prop. eleg. 3 7.12> Nunc tibi pro tumulo Carpathium omne mare est.
<prop. eleg. 3 7.13> Infelix Aquilo, raptae timor Orithyiae,
<prop. eleg. 3 7.14> Quae spolia ex illo tanta fuere tibi?
<prop. eleg. 3 7.15> Aut quidnam fracta gaudes, Neptune, carina?
<prop. eleg. 3 7.16> Portabat sanctos alueus ille uiros.
<prop. eleg. 3 7.17> Paete, quid aetatem numeras? quid cara natanti
<prop. eleg. 3 7.18> Mater in ore tibi est? non habet unda deos.
<prop. eleg. 3 7.19> Nam tibi nocturnis ad saxa ligata procellis
<prop. eleg. 3 7.20> Omnia detrito uincula fune cadunt.
<prop. eleg. 3 7.21> Reddite corpus humo, posita est in gurgite uita;
<prop. eleg. 3 7.22> Paetum sponte tua, uilis harena, tegas;
<prop. eleg. 3 7.23> Et quotiens Paeti transibit nauta sepulcrum,
<prop. eleg. 3 7.24> Dicat "Et audaci tu timor esse potes."
<prop. eleg. 3 7.25> Ite, rates curuas et leti texite causas:
<prop. eleg. 3 7.26> Ista per humanas mors uenit acta manus.
<prop. eleg. 3 7.27> Terra parum fuerat, fatis adiecimus undas:
<prop. eleg. 3 7.28> Fortunae miseras auximus arte uias.
<prop. eleg. 3 7.29> Ancora te teneat, quem non tenuere penates?
<prop. eleg. 3 7.30> Quid meritum dicas, cui sua terra parum est?
<prop. eleg. 3 7.31> Ventorum est, quodcumque paras: haud ulla carina
<prop. eleg. 3 7.32> Consenuit, fallit portus et ipse fidem.
<prop. eleg. 3 7.33> Natura insidians pontum substrauit auaris:
<prop. eleg. 3 7.34> Vt tibi succedat, uix semel esse potest.
<prop. eleg. 3 7.35> Sunt Agamemnonias testantia litora curas,
<prop. eleg. 3 7.36> Quae notat Argynni poena minantis aquae:
<prop. eleg. 3 7.37> Hoc iuuene amisso classem non soluit Atrides,
<prop. eleg. 3 7.38> Pro qua mactata est Iphigenia mora.
<prop. eleg. 3 7.39> Saxa triumphalis fregere Capherea puppis,
<prop. eleg. 3 7.40> Naufraga cum uasto Graecia tracta salo est.
<prop. eleg. 3 7.41> Paulatim socium iacturam fleuit Vlixes,
<prop. eleg. 3 7.42> In mare cui soliti non ualuere doli.
<prop. eleg. 3 7.43> Quod si contentus patrio boue uerteret agros
<prop. eleg. 3 7.44> Verbaque duxisset pondus habere mea,
<prop. eleg. 3 7.45> Viueret ante suos dulcis conuiua Penatis,
<prop. eleg. 3 7.46> Pauper, at in terra nil nisi fleret opes.
<prop. eleg. 3 7.47> Non tulit haec Paetus, stridorem audire procellae
<prop. eleg. 3 7.48> Et duro teneras laedere fune manus;
<prop. eleg. 3 7.49> Sed thyio thalamo aut Oricia terebintho
<prop. eleg. 3 7.50> Effultum pluma uersicolore caput.
<prop. eleg. 3 7.51> Hunc paruo ferri uidit nox improba ligno
<prop. eleg. 3 7.52> Et miser inuisam traxit hiatus aquam;
<prop. eleg. 3 7.53> Huic fluctus uiuo radicitus abstulit unguis;
<prop. eleg. 3 7.54> Paetus ut occideret, tot coiere mala.
<prop. eleg. 3 7.55> Flens tamen extremis dedit haec mandata querelis,
<prop. eleg. 3 7.56> Cum moribunda niger clauderet ora liquor:
<prop. eleg. 3 7.57>"Di maris Aegaei, quos sunt penes aequora, uenti,
<prop. eleg. 3 7.58> Et quaecumque meum degrauat unda caput,
<prop. eleg. 3 7.59> Quo rapitis miseros primae lanuginis annos?
<prop. eleg. 3 7.60> Attulimus longas in freta uestra manus.
<prop. eleg. 3 7.61> A miser alcyonum scopulis affligar acutis!
<prop. eleg. 3 7.62> In me caeruleo fuscina sumpta deo est!
<prop. eleg. 3 7.63> At saltem Italiae regionibus euehat aestus:
<prop. eleg. 3 7.64> Hoc de me sat erit si modo matris erit."
<prop. eleg. 3 7.65> Subtrahit haec fantem torta uertigine fluctus;
<prop. eleg. 3 7.66> Vltima quae Paeto uoxque diesque fuit.
<prop. eleg. 3 7.67> O centum aequoreae Nereo genitore puellae,
<prop. eleg. 3 7.68> Et tu materno tracta dolore Theti;
<prop. eleg. 3 7.69> Vos decuit lasso supponere bracchia mento:
<prop. eleg. 3 7.70> Non poterat uestras ille grauare manus.
<prop. eleg. 3 7.71> At tu, saeue Aquilo, numquam mea uela uidebis:
<prop. eleg. 3 7.72> Ante fores dominae condar oportet iners.
<prop. eleg. 3 8.1> Dulcis ad hesternas fuerat mihi rixa lucernas,
<prop. eleg. 3 8.2> Vocis et insanae tot maledicta tuae,
<prop. eleg. 3 8.3> Cum furibunda mero mensam propellis et in me
<prop. eleg. 3 8.4> Proicis insana cymbia plena manu.
<prop. eleg. 3 8.5> Tu uero nostros audax inuade capillos
<prop. eleg. 3 8.6> Et mea formosis unguibus ora nota,
<prop. eleg. 3 8.7> Tu minitare oculos subiecta exurere flamma,
<prop. eleg. 3 8.8> Fac mea rescisso pectora nuda sinu!
<prop. eleg. 3 8.9> Nimirum ueri dantur mihi signa caloris:
<prop. eleg. 3 8.10> Nam sine amore graui femina nulla dolet.
<prop. eleg. 3 8.11> Quae mulier rabida iactat conuicia lingua,
<prop. eleg. 3 8.12> Haec Veneris magnae uoluitur ante pedes.
<prop. eleg. 3 8.13> Custodum gregibus circa se stipat euntem,
<prop. eleg. 3 8.14> Seu sequitur medias, Maenas ut icta, uias,
<prop. eleg. 3 8.15> Seu timidam crebro dementia somnia terrent,
<prop. eleg. 3 8.16> Seu miseram in tabula picta puella mouet,
<prop. eleg. 3 8.17> His ego tormentis animi sum uerus haruspex,
<prop. eleg. 3 8.18> Has didici certo saepe in amore notas.
<prop. eleg. 3 8.19> Non est certa fides, quam non in iurgia uertas:
<prop. eleg. 3 8.20> Hostibus eueniat lenta puella meis!
<prop. eleg. 3 8.21> In morso aequales uideant mea uulnera collo:
<prop. eleg. 3 8.22> Me doceat liuor mecum habuisse meam.
<prop. eleg. 3 8.23> Aut in amore dolere uolo aut audire dolentem,
<prop. eleg. 3 8.24> Siue meas lacrimas siue uidere tuas,
<prop. eleg. 3 8.25> Tecta superciliis si quando uerba remittis,
<prop. eleg. 3 8.26> Aut tua cum digitis scripta silenda notas.
<prop. eleg. 3 8.27> Odi ego quos numquam pungunt suspiria somnos:
<prop. eleg. 3 8.28> Semper in irata pallidus esse uelim.
<prop. eleg. 3 8.29> Dulcior ignis erat Paridi, cum Graia per arma
<prop. eleg. 3 8.30> Tyndaridi poterat gaudia ferre suae:
<prop. eleg. 3 8.31> Dum uincunt Danai, dum restat barbarus Hector,
<prop. eleg. 3 8.32> Ille Helenae in gremio maxima bella gerit.
<prop. eleg. 3 8.33> Aut tecum aut pro te mihi cum riualibus arma
<prop. eleg. 3 8.34> Semper erunt: in te pax mihi nulla placet.
<prop. eleg. 3 8.35> Gaude, quod nulla est aeque formosa! doleres,
<prop. eleg. 3 8.36> Si qua foret: nunc sis iure superba licet!
<prop. eleg. 3 8.37> At tibi, qui nostro nexisti retia lecto,
<prop. eleg. 3 8.38> Sit socer aeternum nec sine matre domus!
<prop. eleg. 3 8.39> Cui nunc si qua data est furandae copia noctis,
<prop. eleg. 3 8.40> Offensa illa mihi, non tibi amica, dedit.
<prop. eleg. 3 9.1> Maecenas, eques Etrusco de sanguine regum,
<prop. eleg. 3 9.2> Intra fortunam qui cupis esse tuam,
<prop. eleg. 3 9.3> Quid me scribendi tam uastum mittis in aequor?
<prop. eleg. 3 9.4> Non sunt apta meae grandia uela rati.
<prop. eleg. 3 9.5> Turpe est, quod nequeas, capiti committere pondus
<prop. eleg. 3 9.6> Et pressum inflexo mox dare terga genu.
<prop. eleg. 3 9.7> Omnia non pariter rerum sunt omnibus apta,
<prop. eleg. 3 9.8> Palma nec ex aequo ducitur una iugo.
<prop. eleg. 3 9.9> Gloria Lysippo est animosa effingere signa;
<prop. eleg. 3 9.10> Exactis Calamis se mihi iactat equis;
<prop. eleg. 3 9.11> In Veneris tabula summam sibi poscit Apelles;
<prop. eleg. 3 9.12> Parrhasius parua uindicat arte locum;
<prop. eleg. 3 9.13> Argumenta magis sunt Mentoris addita formae;
<prop. eleg. 3 9.14> At Myos exiguum flectit acanthus iter;
<prop. eleg. 3 9.15> Phidiacus signo se Iuppiter ornat eburno;
<prop. eleg. 3 9.16> Praxitelen propria uendit ab urbe lapis.
<prop. eleg. 3 9.17> Est quibus Eleae concurrit palma quadrigae,
<prop. eleg. 3 9.18> Est quibus in celeres gloria nata pedes;
<prop. eleg. 3 9.19> Hic satus ad pacem, hic castrensibus utilis armis:
<prop. eleg. 3 9.20> Naturae sequitur semina quisque suae.
<prop. eleg. 3 9.21> At tua, Maecenas, uitae praecepta recepi,
<prop. eleg. 3 9.22> Cogor et exemplis te superare tuis.
<prop. eleg. 3 9.23> Cum tibi Romano dominas in honore securis
<prop. eleg. 3 9.24> Et liceat medio ponere iura foro,
<prop. eleg. 3 9.25> Vel tibi Medorum pugnaces ire per hastas
<prop. eleg. 3 9.26> Atque onerare tuam fixa per arma domum,
<prop. eleg. 3 9.27> Et tibi ad effectum uires det Caesar et omni
<prop. eleg. 3 9.28> Tempore tam faciles insinuentur opes,
<prop. eleg. 3 9.29> Parcis et in tenuis humilem te colligis umbras:
<prop. eleg. 3 9.30> Velorum plenos subtrahis ipse sinus.
<prop. eleg. 3 9.31> Crede mihi, magnos aequabunt ista Camillos
<prop. eleg. 3 9.32> Iudicia, et uenies tu quoque in ora uirum,
<prop. eleg. 3 9.33> Caesaris et famae uestigia iuncta tenebis:
<prop. eleg. 3 9.34> Maecenatis erunt uera tropaea fides.
<prop. eleg. 3 9.35> Non ego uelifera tumidum mare findo carina:
<prop. eleg. 3 9.36> Tota sub exiguo flumine nostra mora est.
<prop. eleg. 3 9.37> Non flebo in cineres arcem sedisse paternos
<prop. eleg. 3 9.38> Cadmi nec septem proelia clade pari,
<prop. eleg. 3 9.39> Nec referam Scaeas et Pergama Apollinis arces,
<prop. eleg. 3 9.40> Et Danaum decimo uere redisse ratis,
<prop. eleg. 3 9.41> Moenia cum Graio Neptunia pressit aratro
<prop. eleg. 3 9.42> Victor Palladiae ligneus artis equus.
<prop. eleg. 3 9.43> Inter Callimachi sat erit placuisse libellos
<prop. eleg. 3 9.44> Et cecinisse modis, Coe poeta, tuis.
<prop. eleg. 3 9.45> Haec urant pueros, haec urant scripta puella
<prop. eleg. 3 9.46> Meque deum clament et mihi sacra ferant!
<prop. eleg. 3 9.47> Te duce uel Iouis arma canam caeloque minantem
<prop. eleg. 3 9.48> Coeum et Phlegraeis Eurymedonta iugis;
<prop. eleg. 3 9.49> Celsaque Romanis decerpta Palatia tauris
<prop. eleg. 3 9.50> Ordiar et caeso moenia firma Remo,
<prop. eleg. 3 9.51> Eductosque pares siluestri ex ubere reges,
<prop. eleg. 3 9.52> Crescet et ingenium sub tua iussa meum;
<prop. eleg. 3 9.53> Prosequar et currus utroque ab litore ouantis,
<prop. eleg. 3 9.54> Parthorum astutae tela remissa fugae,
<prop. eleg. 3 9.55> Claustraque Pelusi Romano subruta ferro,
<prop. eleg. 3 9.56> Antonique grauis in sua fata manus.
<prop. eleg. 3 9.57> Mollia tu coeptae fautor cape lora iuuentae,
<prop. eleg. 3 9.58> Dexteraque immissis da mihi signa rotis.
<prop. eleg. 3 9.59> Hoc mihi, Maecenas, laudis concedis, et a te est
<prop. eleg. 3 9.60> Quod ferar in partis ipse fuisse tuas.
<prop. eleg. 3 10.1> Mirabar, quidnam uisissent mane Camenae,
<prop. eleg. 3 10.2> Ante meum stantes sole rubente torum.
<prop. eleg. 3 10.3> Natalis nostrae signum misere puellae
<prop. eleg. 3 10.4> Et manibus faustos ter crepuere sonos.
<prop. eleg. 3 10.5> Transeat hic sine nube dies, stent aere uenti,
<prop. eleg. 3 10.6> Ponat et in sicco molliter unda minax.
<prop. eleg. 3 10.7> Aspiciam nullos hodierna luce dolentis;
<prop. eleg. 3 10.8> Et Niobae lacrimas supprimat ipse lapis;
<prop. eleg. 3 10.9> Alcyonum positis requiescant ora querelis;
<prop. eleg. 3 10.10> Increpet absumptum nec sua mater Itym.
<prop. eleg. 3 10.11> Tuque, o cara mihi, felicibus edita pennis,
<prop. eleg. 3 10.12> Surge et poscentis iusta precare deos.
<prop. eleg. 3 10.13> Ac primum pura somnum tibi discute lympha
<prop. eleg. 3 10.14> Et nitidas presso pollice finge comas:
<prop. eleg. 3 10.15> Dein, qua primum oculos cepisti ueste Properti,
<prop. eleg. 3 10.16> Indue, nec uacuum flore relinque caput;
<prop. eleg. 3 10.17> Et pete, qua polles, ut sit tibi forma perennis,
<prop. eleg. 3 10.18> Inque meum semper stent tua regna caput.
<prop. eleg. 3 10.19> Inde coronatas ubi ture piaueris aras,
<prop. eleg. 3 10.20> Luxerit et tota flamma secunda domo,
<prop. eleg. 3 10.21> Sit mensae ratio, noxque inter pocula currat,
<prop. eleg. 3 10.22> Et crocino naris murreus ungat onyx.
<prop. eleg. 3 10.23> Tibia nocturnis succumbat rauca choreis,
<prop. eleg. 3 10.24> Et sint nequitiae libera uerba tuae,
<prop. eleg. 3 10.25> Dulciaque ingratos adimant conuiuia somnos,
<prop. eleg. 3 10.26> Publica uicinae perstrepat aura uiae.
<prop. eleg. 3 10.27> Sit sors et nobis talorum interprete iactu,
<prop. eleg. 3 10.28> Quem grauibus pennis uerberet ille puer.
<prop. eleg. 3 10.29> Cum fuerit multis exacta trientibus hora,
<prop. eleg. 3 10.30> Noctis et instituet sacra ministra Venus,
<prop. eleg. 3 10.31> Annua soluamus thalamo sollemnia nostro,
<prop. eleg. 3 10.32> Natalisque tui sic peragamus iter.
<prop. eleg. 3 11.1> Quid mirare, meam si uersat femina uitam
<prop. eleg. 3 11.2> Et trahit addictum sub sua iura uirum,
<prop. eleg. 3 11.3> Criminaque ignaui capitis mihi turpia fingis,
<prop. eleg. 3 11.4> Quod nequeam fracto rumpere uincla iugo?
<prop. eleg. 3 11.5> Venturam melius praesagit nauita mortem,
<prop. eleg. 3 11.6> Vulneribus didicit miles habere metum.
<prop. eleg. 3 11.7> Ista ego praeterita iactaui uerba iuuenta:
<prop. eleg. 3 11.8> Tu nunc exemplo disce timere meo.
<prop. eleg. 3 11.9> Colchis flagrantis adamantina sub iuga tauros
<prop. eleg. 3 11.10> Egit et armigera proelia seuit humo,
<prop. eleg. 3 11.11> Custodisque feros clausit serpentis hiatus,
<prop. eleg. 3 11.12> Iret ut Aesonias aurea lana domos.
<prop. eleg. 3 11.13> Ausa ferox ab equo quondam oppugnare sagittis
<prop. eleg. 3 11.14> Maeotis Danaum Penthesilea ratis;
<prop. eleg. 3 11.15> Aurea cui postquam nudauit cassida frontem,
<prop. eleg. 3 11.16> Vicit uictorem candida forma uirum.
<prop. eleg. 3 11.17> Omphale in tantum formae processit honorem,
<prop. eleg. 3 11.18> Lydia Gygaeo tincta puella lacu,
<prop. eleg. 3 11.19> Vt, qui pacato statuisset in orbe columnas,
<prop. eleg. 3 11.20> Tam dura traheret mollia pensa manu.
<prop. eleg. 3 11.21> Persarum statuit Babylona Semiramis urbem,
<prop. eleg. 3 11.22> Vt solidum cocto tolleret aggere opus,
<prop. eleg. 3 11.23> Et duo in aduersum mitti per moenia currus
<prop. eleg. 3 11.24> Nec possent tacto stringere ab axe latus;
<prop. eleg. 3 11.25> Duxit et Euphraten medium, quam condidit, arcis,
<prop. eleg. 3 11.26> Iussit et imperio subdere Bactra caput.
<prop. eleg. 3 11.27> Nam quid ego heroas, quid raptem in crimina diuos?
<prop. eleg. 3 11.28> Iuppiter infamat seque suamque domum.
<prop. eleg. 3 11.29> Quid, modo quae nostris opprobria nexerit armis,
<prop. eleg. 3 11.30> Et (famulos inter femina trita suos!)
<prop. eleg. 3 11.31> Coniugis obsceni pretium Romana poposcit
<prop. eleg. 3 11.32> Moenia et addictos in sua regna patres.
<prop. eleg. 3 11.33> Noxia Alexandria, dolis aptissima tellus,
<prop. eleg. 3 11.34> Et totiens nostro Memphi cruenta malo,
<prop. eleg. 3 11.35> Tres ubi Pompeio detraxit harena triumphos!
<prop. eleg. 3 11.36> Tollet nulla dies hanc tibi, Roma, notam.
<prop. eleg. 3 11.37> Issent Phlegraeo melius tibi funera campo,
<prop. eleg. 3 11.38> Vel tua si socero colla daturus eras.
<prop. eleg. 3 11.39> Scilicet incesti meretrix regina Canopi,
<prop. eleg. 3 11.40> Vna Philippeo sanguine adusta nota,
<prop. eleg. 3 11.41> Ausa Ioui nostro latrantem opponere Anubim,
<prop. eleg. 3 11.42> Et Tiberim Nili cogere ferre minas,
<prop. eleg. 3 11.43> Romanamque tubam crepitanti pellere sistro,
<prop. eleg. 3 11.44> Baridos et contis rostra Liburna sequi,
<prop. eleg. 3 11.45> Foedaque Tarpeio conopia tendere saxo,
<prop. eleg. 3 11.46> Iura dare et statuas inter et arma Mari!
<prop. eleg. 3 11.47> Quid nunc Tarquinii fractas iuuat esse securis,
<prop. eleg. 3 11.48> Nomine quem simili uita superba notat,
<prop. eleg. 3 11.49> Si mulier patienda fuit? cape, Roma, triumphum
<prop. eleg. 3 11.50> Et longum Augusto salua precare diem!
<prop. eleg. 3 11.51> Fugisti tamen in timidi uaga flumina Nili:
<prop. eleg. 3 11.52> Accepere tuae Romula uincla manus.
<prop. eleg. 3 11.53> Bracchia spectaui sacris admorsa colubris
<prop. eleg. 3 11.54> Et trahere occultum membra soporis iter.
<prop. eleg. 3 11.55>"Non hoc, Roma, fui tanto tibi ciue uerenda!"
<prop. eleg. 3 11.56> Dixerat assiduo lingua sepulta mero.
<prop. eleg. 3 11.57> Septem urbs alta iugis, toto quae praesidet orbi,
<prop. eleg. 3 11.58> Femineo timuit territa Marte minas.
<prop. eleg. 3 11.59> Nunc ubi Scipiadae classes, ubi signa Camilli,
<prop. eleg. 3 11.60> Aut modo Pompeia, Bospore, capta manu?
<prop. eleg. 3 11.61> Hannibalis spolia et uicti monumenta Syphacis
<prop. eleg. 3 11.62> Et Pyrrhi ad nostros gloria fracta pedes?
<prop. eleg. 3 11.63> Curtius expletis statuit monumenta lacunis,
<prop. eleg. 3 11.64> At Decius misso proelia rupit equo,
<prop. eleg. 3 11.65> Coclitis abscissos testatur semita pontis,
<prop. eleg. 3 11.66> Est cui cognomen coruus habere dedit:
<prop. eleg. 3 11.67> Haec di condiderant, haec di quoque moenia seruant:
<prop. eleg. 3 11.68> Vix timeat saluo Caesare Roma Iouem.
<prop. eleg. 3 11.69> Leucadius uersas acies memorabit Apollo:
<prop. eleg. 3 11.70> Tantum operis belli sustulit una dies.
<prop. eleg. 3 11.71> At tu, siue petes portus seu, nauita, linques,
<prop. eleg. 3 11.72> Caesaris in toto sis memor Ionio.
<prop. eleg. 3 12.1> Postume, plorantem potuisti linquere Gallam,
<prop. eleg. 3 12.2> Miles et Augusti fortia signa sequi?
<prop. eleg. 3 12.3> Tantine ulla fuit spoliati gloria Parthi,
<prop. eleg. 3 12.4> Ne faceres Galla multa rogante tua?
<prop. eleg. 3 12.5> Si fas est, omnes pariter pereatis auari
<prop. eleg. 3 12.6> Et quisquis fido praetulit arma toro!
<prop. eleg. 3 12.7> Tu tamen iniecta tectus, uesane, lacerna
<prop. eleg. 3 12.8> Potabis galea fessus Araxis aquam.
<prop. eleg. 3 12.9> Illa quidem interea fama tabescet inani,
<prop. eleg. 3 12.10> Haec tua ne uirtus fiat amara tibi,
<prop. eleg. 3 12.11> Neue tua Medae laetentur caede sagittae,
<prop. eleg. 3 12.12> Ferreus aurato neu cataphractus equo,
<prop. eleg. 3 12.13> Neue aliquid de te flendum referatur in urna:
<prop. eleg. 3 12.14> Sic redeunt, illis qui cecidere locis.
<prop. eleg. 3 12.15> Ter quater in casta felix, o Postume, Galla!
<prop. eleg. 3 12.16> Moribus his alia coniuge dignus eras.
<prop. eleg. 3 12.17> Quid faciet nullo munita puella timore,
<prop. eleg. 3 12.18> Cum sit luxuriae Roma magistra suae?
<prop. eleg. 3 12.19> Sed securus eas: Gallam non munera uincent,
<prop. eleg. 3 12.20> Duritiaeque tuae non erit illa memor.
<prop. eleg. 3 12.21> Nam quocumque die saluum te fata remittent,
<prop. eleg. 3 12.22> Pendebit collo Galla pudica tuo.
<prop. eleg. 3 12.23> Postumus alter erit miranda coniuge Vlixes
<prop. eleg. 3 12.24>(Non illi longae tot nocuere morae,
<prop. eleg. 3 12.25> Castra decem annorum et Ciconum manus Ismara capta,
<prop. eleg. 3 12.26> Exustaeque tuae mox, Polypheme, genae,
<prop. eleg. 3 12.27> Et Circae fraudes lotosque herbaeque tenaces,
<prop. eleg. 3 12.28> Scyllaque et alternas scissa Charybdis aquas,
<prop. eleg. 3 12.29> Lampeties Ithacis ueribus mugisse iuuencos
<prop. eleg. 3 12.30>(Pauerat hos Phoebo filia Lampetie),
<prop. eleg. 3 12.31> Et thalamum Aeaeae flentis fugisse puellae,
<prop. eleg. 3 12.32> Totque hiemis noctes totque natasse dies,
<prop. eleg. 3 12.33> Nigrantisque domos animarum intrasse silentum,
<prop. eleg. 3 12.34> Sirenum surdo remige adisse lacus,
<prop. eleg. 3 12.35> Et ueteres arcus leto renouasse procorum,
<prop. eleg. 3 12.36> Errorisque sui sic statuisse modum;
<prop. eleg. 3 12.37> Nec frustra, quia casta domi persederat uxor:
<prop. eleg. 3 12.38> Vincit Penelopes Aelia Galla fidem.
<prop. eleg. 3 13.1> Quaeritis, unde auidis nox sit pretiosa puellis
<prop. eleg. 3 13.2> Et Venere exhaustae damna querantur opes.
<prop. eleg. 3 13.3> Certa quidem tantis causa et manifesta ruinis:
<prop. eleg. 3 13.4> Luxuriae nimium libera facta uia est.
<prop. eleg. 3 13.5> Inda cauis aurum mittit formica metallis,
<prop. eleg. 3 13.6> Et uenit e Rubro concha Erycina salo,
<prop. eleg. 3 13.7> Et Tyros ostrinos praebet Cadmea colores,
<prop. eleg. 3 13.8> Cinnamon et multi pastor odoris Arabs:
<prop. eleg. 3 13.9> Haec etiam clausas expugnant arma pudicas,
<prop. eleg. 3 13.10> Quaeque gerunt fastus, Icarioti, tuos.
<prop. eleg. 3 13.11> Matrona incedit census induta nepotum
<prop. eleg. 3 13.12> Et spolia opprobrii nostra per ora trahit.
<prop. eleg. 3 13.13> Nulla est poscendi, nulla est reuerentia dandi;
<prop. eleg. 3 13.14> Aut si qua est, pretio tollitur ipsa mora.
<prop. eleg. 3 13.15> Felix Eois lex funeris una maritis,
<prop. eleg. 3 13.16> Quos Aurora suis rubra colorat equis!
<prop. eleg. 3 13.17> Namque ubi mortifero iacta est fax ultima lecto,
<prop. eleg. 3 13.18> Vxorum fusis stat pia turba comis,
<prop. eleg. 3 13.19> Et certamen habent leti, quae uiua sequatur
<prop. eleg. 3 13.20> Coniugium: pudor est non licuisse mori.
<prop. eleg. 3 13.21> Ardent uictrices et flammae pectora praebent,
<prop. eleg. 3 13.22> Imponuntque suis ora perusta uiris.
<prop. eleg. 3 13.23> Hoc genus infidum nuptarum, hic nulla puella
<prop. eleg. 3 13.24> Nec fida Euadne nec pia Penelope.
<prop. eleg. 3 13.25> Felix agrestum quondam pacata iuuentus,
<prop. eleg. 3 13.26> Diuitiae quorum messis et arbor erant!
<prop. eleg. 3 13.27> Illis munus erant decussa Cydonia ramo
<prop. eleg. 3 13.28> Et dare puniceis plena canistra rubis,
<prop. eleg. 3 13.29> Nunc uiolas tondere manu, nunc mixta referre
<prop. eleg. 3 13.30> Lilia uimineos lucida per calathos,
<prop. eleg. 3 13.31> Et portare suis uestitas frondibus uuas
<prop. eleg. 3 13.32> Aut uariam plumae uersicoloris auem.
<prop. eleg. 3 13.33> His tum blanditiis furtiua per antra puellae
<prop. eleg. 3 13.34> Oscula siluicolis empta dedere uiris.
<prop. eleg. 3 13.35> Hinulei pellis stratos operibat amantes,
<prop. eleg. 3 13.36> Altaque natiuo creuerat herba toro,
<prop. eleg. 3 13.37> Pinus et incumbens lentas circumdabat umbras,
<prop. eleg. 3 13.38> Nec fuerat nudas poena uidere deas;
<prop. eleg. 3 13.39> Corniger Idaei uacuam pastoris in aulam
<prop. eleg. 3 13.40> Dux aries saturas ipse reduxit ouis.
<prop. eleg. 3 13.41> Dique deaeque omnes, quibus est tutela per agros,
<prop. eleg. 3 13.42> Praebebant uestri uerba benigna foci:
<prop. eleg. 3 13.43>"Et leporem, quicumque uenis, uenaberis, hospes,
<prop. eleg. 3 13.44> Et si forte meo tramite quaeris, auem:
<prop. eleg. 3 13.45> Et me Pana tibi comitem de rupe uocato,
<prop. eleg. 3 13.46> Siue petes calamo praemia, siue cane."
<prop. eleg. 3 13.47> At nunc desertis cessant sacraria lucis:
<prop. eleg. 3 13.48> Aurum omnes uicta iam pietate colunt.
<prop. eleg. 3 13.49> Auro pulsa fides, auro uenalia iura,
<prop. eleg. 3 13.50> Aurum lex sequitur, mox sine lege pudor.
<prop. eleg. 3 13.51> Torrida sacrilegum testantur limina Brennum,
<prop. eleg. 3 13.52> Dum petit intonsi Pythia regna dei:
<prop. eleg. 3 13.53> At mons laurigero concussus uertice diras
<prop. eleg. 3 13.54> Gallica Parnasus sparsit in arma niues.
<prop. eleg. 3 13.55> Te scelus accepto Thracis Polymestoris auro
<prop. eleg. 3 13.56> Nutrit in hospitio non, Polydore, pio.
<prop. eleg. 3 13.57> Tu quoque ut auratos gereres, Eriphyla, lacertos,
<prop. eleg. 3 13.58> Dilapsis nusquam est Amphiaraus equis.
<prop. eleg. 3 13.59> Proloquar (atque utinam patriae sim uerus haruspex!)
<prop. eleg. 3 13.60> Frangitur ipsa suis Roma superba bonis.
<prop. eleg. 3 13.61> Certa loquor, sed nulla fides; neque enim Ilia quondam
<prop. eleg. 3 13.62> Verax Pergameis Maenas habenda malis.
<prop. eleg. 3 13.63> Sola Parim Phrygiae fatum componere, sola
<prop. eleg. 3 13.64> Fallacem patriae serpere dixit equum.
<prop. eleg. 3 13.65> Ille furor patriae fuit utilis, ille parenti:
<prop. eleg. 3 13.66> Experta est ueros irrita lingua deos.
<prop. eleg. 3 14.1> Multa tuae, Sparte, miramur iura palaestrae,
<prop. eleg. 3 14.2> Sed mage uirginei tot bona gymnasii,
<prop. eleg. 3 14.3> Quod non infamis exercet corpore ludos
<prop. eleg. 3 14.4> Inter luctantis nuda puella uiros,
<prop. eleg. 3 14.5> Cum pila ueloces fallit per bracchia iactus,
<prop. eleg. 3 14.6> Increpat et uersi clauis adunca trochi,
<prop. eleg. 3 14.7> Puluerulentaque ad extremas stat femina metas,
<prop. eleg. 3 14.8> Et patitur duro uulnera pancratio:
<prop. eleg. 3 14.9> Nunc ligat ad caestum gaudentia bracchia loris,
<prop. eleg. 3 14.10> Missile nunc disci pondus in orbe rotat,
<prop. eleg. 3 14.11> Et modo Taygeti, crinis aspersa pruina,
<prop. eleg. 3 14.12> Sectatur patrios per iuga longa canis:
<prop. eleg. 3 14.13> Gyrum pulsat equis, niueum latus ense reuincit,
<prop. eleg. 3 14.14> Virgineumque cauo protegit aere caput,
<prop. eleg. 3 14.15> Qualis Amazonidum nudatis bellica mammis
<prop. eleg. 3 14.16> Thermodontiacis turba lauatur aquis;
<prop. eleg. 3 14.17> Qualis et Eurotae Pollux et Castor harenis,
<prop. eleg. 3 14.18> Hic uictor pugnis, ille futurus equis,
<prop. eleg. 3 14.19> Inter quos Helene nudis capere arma papillis
<prop. eleg. 3 14.20> Fertur nec fratres erubuisse deos.
<prop. eleg. 3 14.21> Lex igitur Spartana uetat secedere amantis
<prop. eleg. 3 14.22> Et licet in triuiis ad latus esse suae,
<prop. eleg. 3 14.23> Nec timor aut ulla est clausae tutela puellae,
<prop. eleg. 3 14.24> Nec grauis austeri poena cauenda uiri.
<prop. eleg. 3 14.25> Nullo praemisso de rebus tute loquaris
<prop. eleg. 3 14.26> Ipse tuis: longae nulla repulsa morae.
<prop. eleg. 3 14.27> Nec Tyriae uestes errantia lumina fallunt,
<prop. eleg. 3 14.28> Est neque odoratae cura molesta comae.
<prop. eleg. 3 14.29> At nostra ingenti uadit circumdata turba,
<prop. eleg. 3 14.30> Nec digitum angusta est inseruisse uia.
<prop. eleg. 3 14.31> Nec quae sint facies nec quae sint uerba rogandi
<prop. eleg. 3 14.32> Inuenias: caecum uersat amator iter.
<prop. eleg. 3 14.33> Quod si iura fores pugnasque imitata Laconum,
<prop. eleg. 3 14.34> Carior hoc esses tu mihi, Roma, bono.
<prop. eleg. 3 15.1> Sic ego non ullos iam norim in amore tumultus,
<prop. eleg. 3 15.2> Nec ueniat sine te nox uigilanda mihi!
<prop. eleg. 3 15.3> Vt mihi praetexti pudor est sublatus amictus
<prop. eleg. 3 15.4> Et data libertas noscere amoris iter,
<prop. eleg. 3 15.5> Illa rudis animos per noctes conscia primas
<prop. eleg. 3 15.6> Imbuit, heu nullis capta Lycinna datis!
<prop. eleg. 3 15.7> Tertius (haud Multo minus est) cum ducitur annus:
<prop. eleg. 3 15.8> Vix memini nobis uerba coisse decem.
<prop. eleg. 3 15.9> Cuncta tuus sepeliuit amor, nec femina post te
<prop. eleg. 3 15.10> Vlla dedit collo dulcia uincla meo.
<prop. eleg. 3 15.11> Testis erit Dirce tam uero crimine saeua
<prop. eleg. 3 15.12> Nycteos Antiopen accubuisse Lyco.
<prop. eleg. 3 15.13> A quotiens pulchros uulsit regina capillos,
<prop. eleg. 3 15.14> Molliaque immites fixit in ora manus!
<prop. eleg. 3 15.15> A quotiens famulam pensis onerauit iniquis
<prop. eleg. 3 15.16> Et caput in dura ponere iussit humo!
<prop. eleg. 3 15.17> Saepe illam immundis passa est habitare tenebris,
<prop. eleg. 3 15.18> Vilem ieiunae saepe negauit aquam.
<prop. eleg. 3 15.19> Iuppiter, Antiopae nusquam succurris habenti
<prop. eleg. 3 15.20> Tot mala? corrumpit dura catena manus.
<prop. eleg. 3 15.21> Si deus es, tibi turpe tuam seruire puellam:
<prop. eleg. 3 15.22> Inuocet Antiope quem nisi uincta Iouem?
<prop. eleg. 3 15.23> Sola tamen, quaecumque aderant in corpore uires,
<prop. eleg. 3 15.24> Regalis manicas rupit utraque manu.
<prop. eleg. 3 15.25> Inde Cithaeronis timido pede currit in arces.
<prop. eleg. 3 15.26> Nox erat, et sparso triste cubile gelu.
<prop. eleg. 3 15.27> Saepe uaga Asopi sonitu permota fluentis
<prop. eleg. 3 15.28> Credebat dominae pone uenire pedes.
<prop. eleg. 3 15.29> Et durum Zethum et lacrimis Amphiona mollem
<prop. eleg. 3 15.30> Experta est stabulis mater abacta suis.
<prop. eleg. 3 15.31> Ac ueluti magnos cum ponunt aequora motus,
<prop. eleg. 3 15.32> Eurus ubi aduerso desinit ire Noto,
<prop. eleg. 3 15.33> Litore sub tacito sonitus rarescit harenae,
<prop. eleg. 3 15.34> Sic cadit inflexo lapsa puella genu.
<prop. eleg. 3 15.35> Sera, tamen pietas: natis est cognitus error.
<prop. eleg. 3 15.36> Digne Iouis natos qui tueare senex!
<prop. eleg. 3 15.37> Tu reddis pueris matrem, puerique trahendam
<prop. eleg. 3 15.38> Vinxerunt Dircen sub trucis ora bouis.
<prop. eleg. 3 15.39> Antiope, cognosce Iouem: tibi gloria Dirce
<prop. eleg. 3 15.40> Ducitur in multis mortem habitura locis.
<prop. eleg. 3 15.41> Prata cruentantur Zethi, uictorque canebat
<prop. eleg. 3 15.42> Paeana Amphion rupe, Aracynthe, tua.
<prop. eleg. 3 15.43> At tu non meritam parcas uexare Lycinnam:
<prop. eleg. 3 15.44> Nescit uestra ruens ira referre pedem.
<prop. eleg. 3 15.45> Fabula nulla tuas de nobis concitet auris:
<prop. eleg. 3 15.46> Te solam et lignis funeris ustus amem.
<prop. eleg. 3 16.1> Nox media, et dominae mihi uenit epistula nostra
<prop. eleg. 3 16.2> Tibure me missa iussit adesse mora,
<prop. eleg. 3 16.3> Candida qua geminas ostendunt culmina turris
<prop. eleg. 3 16.4> Et cadit in patulos nympha Aniena lacus.
<prop. eleg. 3 16.5> Quid faciam? obductis committam mene tenebris,
<prop. eleg. 3 16.6> Vt timeam audaces in mea membra manus?
<prop. eleg. 3 16.7> At si distulero haec nostro mandata timore,
<prop. eleg. 3 16.8> Nocturno fletus saeuior hoste mihi.
<prop. eleg. 3 16.9> Peccaram semel, et totum sum pulsus in annum:
<prop. eleg. 3 16.10> In me mansuetas non habet illa manus.
<prop. eleg. 3 16.11> Nec tamen est quisquam, sacros qui laedat amantis:
<prop. eleg. 3 16.12> Scironis media sic licet ire uia.
<prop. eleg. 3 16.13> Quisquis amator erit, Scythicis licet ambulet oris,
<prop. eleg. 3 16.14> Nemo adeo ut noceat barbarus esse uolet.
<prop. eleg. 3 16.15> Luna ministrat iter, demonstrant astra salebras,
<prop. eleg. 3 16.16> Ipse Amor accensas percutit ante faces,
<prop. eleg. 3 16.17> Saeua canum rabies morsus auertit hiantis:
<prop. eleg. 3 16.18> Huic generi quouis tempore tuta uia est.
<prop. eleg. 3 16.19> Sanguine tam paruo quis enim spargatur amantis
<prop. eleg. 3 16.20> Improbus? ecce suis fit comes ipsa Venus.
<prop. eleg. 3 16.21> Quod si certa meos sequerentur funera casus,
<prop. eleg. 3 16.22> Talis mors pretio uel sit emenda mihi.
<prop. eleg. 3 16.23> Afferet haec unguenta mihi sertisque sepulcrum
<prop. eleg. 3 16.24> Ornabit custos ad mea busta sedens.
<prop. eleg. 3 16.25> Di faciant, mea ne terra locet ossa frequenti,
<prop. eleg. 3 16.26> Qua facit assiduo tramite uulgus iter!
<prop. eleg. 3 16.27> Post mortem tumuli sic infamantur amantum.
<prop. eleg. 3 16.28> Me tegat arborea deuia terra coma,
<prop. eleg. 3 16.29> Aut humer ignotae cumulis uallatus harenae:
<prop. eleg. 3 16.30> Non iuuat in media nomen habere uia.
<prop. eleg. 3 17.1> Nunc, o Bacche, tuis humiles aduoluimur aris:
<prop. eleg. 3 17.2> Da mihi pacatus uela secunda, pater!
<prop. eleg. 3 17.3> Tu potes insanae Veneris compescere fastus,
<prop. eleg. 3 17.4> Curarumque tuo fit medicina mero.
<prop. eleg. 3 17.5> Per te iunguntur, per te soluuntur amantes:
<prop. eleg. 3 17.6> Tu uitium ex animo dilue, Bacche, meo!
<prop. eleg. 3 17.7> Te quoque enim non esse rudem testatur in astris
<prop. eleg. 3 17.8> Lyncibus ad caelum uecta Ariadna tuis.
<prop. eleg. 3 17.9> Hoc mihi, quod ueteres custodit in ossibus ignis,
<prop. eleg. 3 17.10> Funera sanabunt aut tua uina malum.
<prop. eleg. 3 17.11> Semper enim uacuos nox sobria torquet amantis,
<prop. eleg. 3 17.12> Spesque timorque animos uersat utroque modo.
<prop. eleg. 3 17.13> Quod si, Bacche, tuis per feruida tempora donis
<prop. eleg. 3 17.14> Accersitus erit somnus in ossa mea,
<prop. eleg. 3 17.15> Ipse seram uitis pangamque ex ordine collis,
<prop. eleg. 3 17.16> Quos carpant nullae me uigilante ferae,
<prop. eleg. 3 17.17> Dum modo purpureo tumeant mihi dolia musto
<prop. eleg. 3 17.18> Et noua pressantis inquinet uua pedes.
<prop. eleg. 3 17.19> Quod superest uitae per te et tua cornua uiuam,
<prop. eleg. 3 17.20> Virtutisque tuae, Bacche, poeta ferar.
<prop. eleg. 3 17.21> Dicam ego maternos Aetnaeo fulmine partus,
<prop. eleg. 3 17.22> Indica Nysaeis arma fugata choris,
<prop. eleg. 3 17.23> Vesanumque noua nequiquam in uite Lycurgum,
<prop. eleg. 3 17.24> Pentheos in triplices funera grata greges,
<prop. eleg. 3 17.25> Curuaque Tyrrhenos delphinum corpora nautas
<prop. eleg. 3 17.26> In uada pampinea desiluisse rate,
<prop. eleg. 3 17.27> Et tibi per mediam bene olentia flumina Naxon,
<prop. eleg. 3 17.28> Vnde tuum potant Naxia turba merum.
<prop. eleg. 3 17.29> Candida laxatis onerato colla corymbis
<prop. eleg. 3 17.30> Cinget Bassaricas Lydia mitra comas,
<prop. eleg. 3 17.31> Leuis odorato ceruix manabit oliuo
<prop. eleg. 3 17.32> Et feries nudos ueste fluente pedes.
<prop. eleg. 3 17.33> Mollia Dircaeae pulsabunt tympana Thebae,
<prop. eleg. 3 17.34> Capripedes calamo Panes hiante canent,
<prop. eleg. 3 17.35> Vertice turrigero iuxta dea magna Cybebe
<prop. eleg. 3 17.36> Tundet ad Idaeos cymbala rauca choros.
<prop. eleg. 3 17.37> Ante fores templi cratere antistes et auro
<prop. eleg. 3 17.38> Libatum fundens in tua sacra merum,
<prop. eleg. 3 17.39> Haec ego non humili referam memoranda cothurno
<prop. eleg. 3 17.40> Qualis Pindarico spiritus ore tonat:
<prop. eleg. 3 17.41> Tu modo seruitio uacuum me siste superbo,
<prop. eleg. 3 17.42> Atque hoc sollicitum uince sopore caput.
<prop. eleg. 3 18.1> Clausus ab umbroso qua ludit pontus Auerno,
<prop. eleg. 3 18.2> Fumida Baiarum stagna tepentis aquae,
<prop. eleg. 3 18.3> Qua iacet et Troiae tubicen Misenus harena
<prop. eleg. 3 18.4> Et sonat Herculeo structa labore uia,
<prop. eleg. 3 18.5> Hic ubi, mortales dexter cum quaereret urbes,
<prop. eleg. 3 18.6> Cymbala Thebano concrepuere deo
<prop. eleg. 3 18.7>(At nunc inuisae magno cum crimine Baiae,
<prop. eleg. 3 18.8> Quis deus in uestra constitit hostis aqua?),
<prop. eleg. 3 18.9> Hic pressus Stygias uultum demisit in undas,
<prop. eleg. 3 18.10> Errat et in uestro spiritus ille lacu.
<prop. eleg. 3 18.11> Quid genus aut uirtus aut optima profuit illi
<prop. eleg. 3 18.12> Mater, et amplexum Caesaris esse focos?
<prop. eleg. 3 18.13> Aut modo tam pleno fluitantia uela theatro
<prop. eleg. 3 18.14> Et per maternas omnia gesta manus?
<prop. eleg. 3 18.15> Occidit, et misero steterat uicesimus annus:
<prop. eleg. 3 18.16> Tot bona tam paruo clausit in orbe dies.
<prop. eleg. 3 18.17> I nunc, tolle animos et tecum finge triumphos,
<prop. eleg. 3 18.18> Stantiaque in plausum tota theatra iuuent;
<prop. eleg. 3 18.19> Attalicas supera uestis, atque omnia magnis
<prop. eleg. 3 18.20> Gemmea sint ludis: ignibus ista dabis.
<prop. eleg. 3 18.21> Sed tamen huc omnes, huc primus et ultimus ordo
<prop. eleg. 3 18.22> Est mala, sed cunctis ista terenda uia est.
<prop. eleg. 3 18.23> Exoranda canis tria sunt latrantia colla,
<prop. eleg. 3 18.24> Scandenda est torui publica cumba senis.
<prop. eleg. 3 18.25> Ille licet ferro cautus se condat et aere,
<prop. eleg. 3 18.26> Mors tamen inclusum protrahit inde caput.
<prop. eleg. 3 18.27> Nirea non facies, non uis exemit Achillem,
<prop. eleg. 3 18.28> Croesum aut, Pactoli quas parit umor, opes.
<prop. eleg. 3 18.29> Hic olim ignaros luctus populauit Achiuos,
<prop. eleg. 3 18.30> Atridae magno cum stetit alter amor.
<prop. eleg. 3 18.31> At tibi, nauta, pias hominum qui traicis umbras,
<prop. eleg. 3 18.32> Hoc animae portent corpus inane suae:
<prop. eleg. 3 18.33> Qua Siculae uictor telluris Claudius et qua
<prop. eleg. 3 18.34> Caesar, ab humana cessit in astra uia.
<prop. eleg. 3 19.1> Obicitur totiens a te mihi nostra libido; 
<prop. eleg. 3 19.2> Crede mihi, uobis imperat ista magis. 
<prop. eleg. 3 19.3> Vos, ubi contempti rupistis frena pudoris, 
<prop. eleg. 3 19.4> Nescitis captae mentis habere modum. 
<prop. eleg. 3 19.5> Flamma per incensas citius sedetur aristas, 
<prop. eleg. 3 19.6> Fluminaque ad fontis sint reditura caput 
<prop. eleg. 3 19.7> Et placidum Syrtes portum et bona litora nautis 
<prop. eleg. 3 19.8> Praebeat hospitio saeua Malea suo, 
<prop. eleg. 3 19.9> Quam possit uestros quisquam reprehendere cursus 
<prop. eleg. 3 19.10> Et rabidae stimulos frangere nequitiae. 
<prop. eleg. 3 19.11> Testis, Cretaei fastus quae passa iuuenci 
<prop. eleg. 3 19.12> Induit abiegnae cornua falsa bouis; 
<prop. eleg. 3 19.13> Testis Thessalico flagrans Salmonis Enipeo, 
<prop. eleg. 3 19.14> Quae uoluit(==VOLUIT) liquido tota subire deo. 
<prop. eleg. 3 19.15> Crimen et illa fuit, patria succensa senecta 
<prop. eleg. 3 19.16> Arboris in frondis condita Myrrha nouae. 
<prop. eleg. 3 19.17> Nam quid Medeae referam, quo tempore matris 
<prop. eleg. 3 19.18> Iram natorum caede piauit amor? 
<prop. eleg. 3 19.19> Quidue Clytaemestrae, propter quam tota Mycenis 
<prop. eleg. 3 19.20> Infamis stupro stat Pelopea domus? 
<prop. eleg. 3 19.21> Tuque o Minoa uenumdata, Scylla, figura, 
<prop. eleg. 3 19.22> Tondes purpurea regna paterna coma. 
<prop. eleg. 3 19.23> Hanc igitur dotem uirgo desponderat hosti! 
<prop. eleg. 3 19.24> Nise, tuas portas fraude reclusit amor. 
<prop. eleg. 3 19.25> At uos, innuptae, felicius urite taedas: 
<prop. eleg. 3 19.26> Pendet Cretaea tracta puella rate. 
<prop. eleg. 3 19.27> Non tamen immerito! Minos sedet arbiter Orci: 
<prop. eleg. 3 19.28> Victor erat quamuis, aequus in hoste fuit." 
<prop. eleg. 3 20.1> Credis eum iam posse tuae meminisse figurae,
<prop. eleg. 3 20.2> Vidisti a lecto quem dare uela tuo?
<prop. eleg. 3 20.3> Durus, qui lucro potuit mutare puellam!
<prop. eleg. 3 20.4> Tantine, ut lacrimes, Africa tota fuit?
<prop. eleg. 3 20.5> At tu, stulta, deos, tu fingis inania uerba:
<prop. eleg. 3 20.6> Forsitan ille alio pectus amore terat.
<prop. eleg. 3 20.7> Est tibi forma potens, sunt castae Palladis artes,
<prop. eleg. 3 20.8> Splendidaque a docto fama refulget auo.
<prop. eleg. 3 20.9> Fortunata domus, modo sit tibi fidus amicus!
<prop. eleg. 3 20.10> Fidus ero: in nostros curre, puella, toros!
<prop. eleg. 3 20.11> Tu quoque, qui aestiuos spatiosius exigis ignis,
<prop. eleg. 3 20.12> Phoebe, moraturae contrahe lucis iter.
<prop. eleg. 3 20.13> Nox mihi prima uenit! primae data tempora noctis!
<prop. eleg. 3 20.14> Longius in primo, Luna, morare toro.
<prop. eleg. 3 20.15> Quam multae ante meis cedent sermonibus horae,
<prop. eleg. 3 20.16> Dulcia quam nobis concitet arma Venus!
<prop. eleg. 3 20.17> Foedera sunt ponenda prius signandaque iura
<prop. eleg. 3 20.18> Et scribenda mihi lex in amore nouo.
<prop. eleg. 3 20.19> Haec Amor ipse suo constringit pignora signo:
<prop. eleg. 3 20.20> Testis sidereae tota corona deae.
<prop. eleg. 3 20.21> Namque ubi non certo uincitur foedere lectus,
<prop. eleg. 3 20.22> Non habet ultores nox uigilanda deos,
<prop. eleg. 3 20.23> Et quibus imposuit, soluit mox uincla libido:
<prop. eleg. 3 20.24> Contineant nobis omina prima fidem.
<prop. eleg. 3 20.25> Ergo, qui pactas in foedera ruperit aras,
<prop. eleg. 3 20.26> Pollueritque nouo sacra marita toro,
<prop. eleg. 3 20.27> Illi sint quicumque solent in amore dolores,
<prop. eleg. 3 20.28> Et caput argutae praebeat historiae;
<prop. eleg. 3 20.29> Nec flenti dominae patefiant nocte fenestrae:
<prop. eleg. 3 20.30> Semper amet, fructu semper amoris egens.
<prop. eleg. 3 21.1> Magnum iter ad doctas proficisci cogor Athenas,
<prop. eleg. 3 21.2> Vt me longa graui soluat amore uia.
<prop. eleg. 3 21.3> Crescit enim assidue spectando cura puellae:
<prop. eleg. 3 21.4> Ipse alimenta sibi maxima praebet Amor.
<prop. eleg. 3 21.5> Omnia sunt temptata mihi, quacumque fugari
<prop. eleg. 3 21.6> Posset: at ex omni me premit ipse deus.
<prop. eleg. 3 21.7> Vix tamen aut semel admittit, cum saepe negarit:
<prop. eleg. 3 21.8> Seu uenit, extremo dormit amicta toro.
<prop. eleg. 3 21.9> Vnum erit auxilium: mutatis Cynthia terris
<prop. eleg. 3 21.10> Quantum oculis, animo tam procul ibit amor.
<prop. eleg. 3 21.11> Nunc agite, o socii, propellite in aequora nauem,
<prop. eleg. 3 21.12> Remorumque pares ducite sorte uices,
<prop. eleg. 3 21.13> Iungiteque extremo felicia lintea malo:
<prop. eleg. 3 21.14> Iam liquidum nautis aura secundat iter.
<prop. eleg. 3 21.15> Romanae turres et uos ualeatis, amici,
<prop. eleg. 3 21.16> Qualiscumque mihi tuque, puella, uale!
<prop. eleg. 3 21.17> Ergo ego nunc rudis Hadriaci uehar aequoris hospes,
<prop. eleg. 3 21.18> Cogar et undisonos nunc prece adire deos.
<prop. eleg. 3 21.19> Deinde per Ionium uectus cum fessa Lechaeo
<prop. eleg. 3 21.20> Sedarit placida uela phaselus aqua,
<prop. eleg. 3 21.21> Quod superest, sufferre, pedes, properate laborem,
<prop. eleg. 3 21.22> Isthmos qua terris arcet utrumque mare.
<prop. eleg. 3 21.23> Inde ubi Piraei capient me litora portus,
<prop. eleg. 3 21.24> Scandam ego Theseae bracchia longa uiae.
<prop. eleg. 3 21.25> Illic uel stadiis animum emendare Platonis
<prop. eleg. 3 21.26> Incipiam aut hortis, docte Epicure, tuis;
<prop. eleg. 3 21.27> Persequar aut studium linguae, Demosthenis arma,
<prop. eleg. 3 21.28> Librorumque tuos, docte Menandre, sales;
<prop. eleg. 3 21.29> Aut certe tabulae capient mea lumina pictae,
<prop. eleg. 3 21.30> Siue ebore exactae, seu magis aere, manus.
<prop. eleg. 3 21.31> Aut spatia annorum aut longa interualla profundi
<prop. eleg. 3 21.32> Lenibunt tacito uulnera nostra sinu:
<prop. eleg. 3 21.33> Seu moriar, fato, non turpi fractus amore;
<prop. eleg. 3 21.34> Atque erit illa mihi mortis honesta dies.
<prop. eleg. 3 22.1> Frigida tam multos placuit tibi Cyzicus annos,
<prop. eleg. 3 22.2> Tulle, Propontiaca qua fluit isthmos aqua,
<prop. eleg. 3 22.3> Dindymis et sacra fabricata e uite Cybebe,
<prop. eleg. 3 22.4> Raptorisque tulit qua uia Ditis equos?
<prop. eleg. 3 22.5> Si te forte iuuant Helles Athamantidos urbes,
<prop. eleg. 3 22.6> At desiderio, Tulle, mouere meo.
<prop. eleg. 3 22.7> Tu licet aspicias caelum omne Atlanta gerentem,
<prop. eleg. 3 22.8> Sectaque Persea Phorcidos ora manu,
<prop. eleg. 3 22.9> Geryonis stabula et luctantum in puluere signa
<prop. eleg. 3 22.10> Herculis Antaeique Hesperidumque choros;
<prop. eleg. 3 22.11> Tuque tuo Colchum propellas remige Phasim,
<prop. eleg. 3 22.12> Peliacaeque trabis totum iter ipse legas,
<prop. eleg. 3 22.13> Qua rudis Argoa natat inter saxa columba
<prop. eleg. 3 22.14> In faciem prorae pinus adacta nouae;
<prop. eleg. 3 22.15> Et sis, qua Ortygie uisenda est, ora Caystri,
<prop. eleg. 3 22.16> Et qua septenas temperat unda uias;
<prop. eleg. 3 22.17> Omnia Romanae cedent miracula terrae:
<prop. eleg. 3 22.18> Natura hic posuit, quidquid ubique fuit.
<prop. eleg. 3 22.19> Armis apta magis tellus quam commoda noxae:
<prop. eleg. 3 22.20> Famam, Roma, tuae non pudet historiae.
<prop. eleg. 3 22.21> Nam quantum ferro tantum pietate potentes
<prop. eleg. 3 22.22> Stamus: uictrices temperat ira manus.
<prop. eleg. 3 22.23> Hic Anio Tiburne fluis, Clitumnus ab Vmbro
<prop. eleg. 3 22.24> Tramite, et aeternum Marcius umor opus,
<prop. eleg. 3 22.25> Albanus lacus et socia Nemorensis ab unda,
<prop. eleg. 3 22.26> Potaque Pollucis nympha salubris equo.
<prop. eleg. 3 22.27> At non squamoso labuntur uentre cerastae,
<prop. eleg. 3 22.28> Itala portentis nec furit unda nouis,
<prop. eleg. 3 22.29> Non hic Andromedae resonant pro matre catenae,
<prop. eleg. 3 22.30> Nec tremis Ausonias, Phoebe fugate, dapes,
<prop. eleg. 3 22.31> Nec cuiquam absentes arserunt in caput ignes
<prop. eleg. 3 22.32> Exitium nato matre mouente suo,
<prop. eleg. 3 22.33> Penthea non saeuae uenantur in arbore Bacchae,
<prop. eleg. 3 22.34> Nec soluit Danaas subdita cerua ratis,
<prop. eleg. 3 22.35> Cornua nec ualuit curuare in paelice Iuno
<prop. eleg. 3 22.36> Aut faciem turpi dedecorare boue;
<prop. eleg. 3 22.37> Arboreasque cruces Sinis, et non hospita Grais
<prop. eleg. 3 22.38> Saxa et curuatas in sua fata trabes.
<prop. eleg. 3 22.39> Haec tibi, Tulle, parens, haec est pulcherrima sedes,
<prop. eleg. 3 22.40> Hic tibi pro digna gente petendus honos,
<prop. eleg. 3 22.41> Hic tibi ad eloquium ciues, hic ampla nepotum
<prop. eleg. 3 22.42> Spes et uenturae coniugis aptus amor.
<prop. eleg. 3 23.1> Ergo tam doctae nobis periere tabellae,
<prop. eleg. 3 23.2> Scripta quibus pariter tot periere bona!
<prop. eleg. 3 23.3> Has quondam nostris manibus detriuerat usus,
<prop. eleg. 3 23.4> Qui non signatas iussit habere fidem.
<prop. eleg. 3 23.5> Illae iam sine me norant placare puellas
<prop. eleg. 3 23.6> Et quaedam sine me uerba diserta loqui.
<prop. eleg. 3 23.7> Non illas fixum caras effecerat aurum:
<prop. eleg. 3 23.8> Vulgari buxo sordida cera fuit.
<prop. eleg. 3 23.9> Qualescumque mihi semper mansere fideles,
<prop. eleg. 3 23.10> Semper et effectus promeruere bonos.
<prop. eleg. 3 23.11> Forsitan haec illis fuerint mandata tabellis:
<prop. eleg. 3 23.12>"Irascor quoniam es, lente, moratus heri.
<prop. eleg. 3 23.13> An tibi nescio quae uisa est formosior? an tu
<prop. eleg. 3 23.14> Non bona de nobis crimina ficta iacis?"
<prop. eleg. 3 23.15> Aut dixit: "Venies hodie, cessabimus una:
<prop. eleg. 3 23.16> Hospitium tota nocte parauit Amor,"
<prop. eleg. 3 23.17> Et quaecumque uolens reperit non stulta puella
<prop. eleg. 3 23.18> Garrula, cum blandis dicitur hora dolis.
<prop. eleg. 3 23.19> Me miserum, his aliquis rationem scribit auarus
<prop. eleg. 3 23.20> Et ponit duras inter ephemeridas!
<prop. eleg. 3 23.21> Quas si quis mihi rettulerit, donabitur auro:
<prop. eleg. 3 23.22> Quis pro diuitiis ligna retenta uelit?
<prop. eleg. 3 23.23> I puer, et citus haec aliqua propone columna,
<prop. eleg. 3 23.24> Et dominum Esquiliis scribe habitare tuum!
<prop. eleg. 3 24.1> Falsa est ista tuae, mulier, fiducia formae,
<prop. eleg. 3 24.2> Olim oculis nimium facta superba meis.
<prop. eleg. 3 24.3> Noster amor talis tribuit tibi, Cynthia, laudes:
<prop. eleg. 3 24.4> Versibus insignem te pudet esse meis.
<prop. eleg. 3 24.5> Mixtam te uaria laudaui saepe figura,
<prop. eleg. 3 24.6> Vt, quod non esses, esse putaret amor;
<prop. eleg. 3 24.7> Et color est totiens roseo collatus Eoo,
<prop. eleg. 3 24.8> Cum tibi quaesitus candor in ore foret.
<prop. eleg. 3 24.9> Quod mihi non patrii poterant auertere amici,
<prop. eleg. 3 24.10> Eluere aut uasto Thessala saga mari,
<prop. eleg. 3 24.11> Hoc ego non ferro, non igne coactus, et ipsa
<prop. eleg. 3 24.12> Naufragus Aegaea (uera fatebor) aqua.
<prop. eleg. 3 24.13> Correptus saeuo Veneris torrebar aeno;
<prop. eleg. 3 24.14> Vinctus eram uersas in mea terga manus.
<prop. eleg. 3 24.15> Ecce coronatae portum tetigere carinae,
<prop. eleg. 3 24.16> Traiectae Syrtes, ancora iacta mihi est.
<prop. eleg. 3 24.17> Nunc demum uasto fessi resipiscimus aestu,
<prop. eleg. 3 24.18> Vulneraque ad sanum nunc coiere mea.
<prop. eleg. 3 24.19> Mens Bona, si qua dea es, tua me in sacraria dono!
<prop. eleg. 3 24.20> Exciderant surdo tot mea uota Ioui.
<prop. eleg. 3 24.21> Risus eram positis inter conuiuia mensis
<prop. eleg. 3 24.22> Et de me poterat quilibet esse loquax.
<prop. eleg. 3 24.23> Quinque tibi potui seruire fideliter annos:
<prop. eleg. 3 24.24> Vngue meam morso saepe querere fidem.
<prop. eleg. 3 24.25> Nil moueor lacrimis: ista sum captus ab arte;
<prop. eleg. 3 24.26> Semper ab insidiis, Cynthia, flere soles.
<prop. eleg. 3 24.27> Flebo ego discedens, sed fletum iniuria uincit:
<prop. eleg. 3 24.28> Tu bene conueniens non sinis ire iugum.
<prop. eleg. 3 24.29> Limina iam nostris ualeant lacrimantia uerbis,
<prop. eleg. 3 24.30> Nec tamen irata ianua fracta manu.
<prop. eleg. 3 24.31> At te celatis aetas grauis urgeat annis
<prop. eleg. 3 24.32> Et ueniat formae ruga sinistra tuae!
<prop. eleg. 3 24.33> Vellere tum cupias albos a stirpe capillos,
<prop. eleg. 3 24.34> A! speculo rugas increpitante tibi,
<prop. eleg. 3 24.35> Exclusa inque uicem fastus patiare superbos
<prop. eleg. 3 24.36> Et quae fecisti facta queraris anus!
<prop. eleg. 3 24.37> Has tibi fatalis cecinit mea pagina diras:
<prop. eleg. 3 24.38> Euentum formae disce timere tuae!
