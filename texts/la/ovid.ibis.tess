<ovid. ibis .1> Tempus ad hoc lustris bis iam mihi quinque peractis
<ovid. ibis .2> Omne fuit Musae carmen inerme meae;
<ovid. ibis .3> Nullaque, quae possit, scriptis tot milibus, extat
<ovid. ibis .4> Littera Nasonis sanguinolenta legi;
<ovid. ibis .5_5> Nec quemquam nostri, nisi me, laesere libelli,
<ovid. ibis .6> Artificis periit cum caput Arte sua.
<ovid. ibis .7> Vnus, et hoc ipsum est iniuria magna, perennem
<ovid. ibis .8> Candoris titulum non sinit esse mei.
<ovid. ibis .9> Quisquis is est, nam nomen adhuc utcumque tacebo,
<ovid. ibis .10_10> Cogit inassuetas sumere tela manus.
<ovid. ibis .11> Ille relegatum gelidos Aquilonis ad ortus
<ovid. ibis .12> Non sinit exilio delituisse meo,
<ovid. ibis .13> Vulneraque inmitis requiem quaerentia uexat,
<ovid. ibis .14> Iactat et in toto nomina nostra foro,
<ovid. ibis .15_15> Perpetuoque mihi sociatam foedere lecti
<ovid. ibis .16> Non patitur miseri funera flere uiri;
<ovid. ibis .17> Cumque ego quassa meae complectar membra carinae,
<ovid. ibis .18> Naufragii tabulas pugnat habere mei,
<ovid. ibis .19> Et, qui debuerat subitas extinguere flammas,
<ovid. ibis .20_20> Hic praedam medio raptor ab igne petit.
<ovid. ibis .21> Nititur ut profugae desint alimenta senectae.
<ovid. ibis .22> Heu quanto est nostris dignior ipse malis!
<ovid. ibis .23> Di melius, quorum longe mihi maximus ille est,
<ovid. ibis .24> Qui nostras inopes noluit esse uias.
<ovid. ibis .25_25> Huic igitur meritas grates, ubicumque licebit,
<ovid. ibis .26> Pro tam mansueto pectore semper agam.
<ovid. ibis .27> Audiet hoc Pontus. faciet quoque forsitan idem
<ovid. ibis .28> Terra sit ut propior testificanda mihi.
<ovid. ibis .29> At tibi, calcasti qui me, uiolente, iacentem,
<ovid. ibis .30_30> Quod licet et misero, debitus hostis ero.
<ovid. ibis .31> Desinet esse prius contrarius ignibus umor,
<ovid. ibis .32> Iunctaque cum luna lumina solis erunt,
<ovid. ibis .33> Parsque eadem caeli Zephyros emittet et Euros,
<ovid. ibis .34> Et tepidus gelido flabit ab axe Notus,
<ovid. ibis .35_35> Et noua fraterno ueniet concordia fumo,
<ovid. ibis .36> Quem uetus accensa separat ira pyra,
<ovid. ibis .37> Et uer autumno, brumae miscebitur aestas,
<ovid. ibis .38> Atque eadem regio uesper et ortus erit,
<ovid. ibis .39> Quam mihi sit tecum positis, quae sumpsimus, armis
<ovid. ibis .40_40> Gratia, commissis, improbe, rupta tuis.
<ovid. ibis .41> Pax erit haec nobis, donec mihi uita manebit,
<ovid. ibis .42> Cum pecore infirmo quae solet esse lupis.
<ovid. ibis .43> Prima quidem coepto committam proelia uersu,
<ovid. ibis .44> Non soleant quamuis hoc pede bella geri.
<ovid. ibis .45_45> Vtque petit primo plenum flauentis harenae
<ovid. ibis .46> Nondum calfacti militis hasta solum,
<ovid. ibis .47> Sic ego te nondum ferro iaculabor acuto,
<ovid. ibis .48> Protinus inuisum nec petet hasta caput,
<ovid. ibis .49> Et neque nomen in hoc nec dicam facta libello,
<ovid. ibis .50_50> Teque breui qui sis dissimulare sinam.
<ovid. ibis .51> Postmodo, si perges, in te mihi liber iambus
<ovid. ibis .52> Tincta Lycambeo sanguine tela dabit.
<ovid. ibis .53> Nunc, quo Battiades inimicum deuouet Ibin,
<ovid. ibis .54> Hoc ego deuoueo teque tuosque modo.
<ovid. ibis .55_55> Vtque ille, historiis inuoluam carmina caecis,
<ovid. ibis .56> Non soleam quamuis hoc genus ipse sequi.
<ovid. ibis .57> Illius ambages imitatus in Ibide dicar
<ovid. ibis .58> Oblitus moris iudiciique mei.
<ovid. ibis .59> Et, quoniam qui sis nondum quaerentibus edo,
<ovid. ibis .60_60> Ibidis interea tu quoque nomen habe.
<ovid. ibis .61> Vtque mei uersus aliquantum noctis habebunt,
<ovid. ibis .62> Sic uitae series tota sit atra tuae.
<ovid. ibis .63> Haec tibi natali facito Ianique kalendis
<ovid. ibis .64> Non mentituro quilibet ore legat.
<ovid. ibis .65_65> Di maris et terrae, quique his meliora tenetis
<ovid. ibis .66> Inter diuersos cum Ioue regna polos,
<ovid. ibis .67> Huc, precor, huc uestras omnes aduertite mentes,
<ovid. ibis .68> Et sinite optatis pondus inesse meis.
<ovid. ibis .69> Ipsaque tu tellus, ipsum cum fluctibus aequor,
<ovid. ibis .70_70> Ipse meas aether accipe summe preces,
<ovid. ibis .71> Sideraque et radiis circumdata solis imago,
<ovid. ibis .72> Lunaque, quae numquam quo prius orbe micas,
<ovid. ibis .73> Noxque tenebrarum specie reuerenda tuarum,
<ovid. ibis .74> Quaeque ratum triplici pollice netis opus,
<ovid. ibis .75_75> Quique per infernas horrendo murmure ualles
<ovid. ibis .76> Imperiuratae laberis amnis aquae,
<ovid. ibis .77> Quasque ferunt torto uittatis angue capillis
<ovid. ibis .78> Carceris obscuras ante sedere fores,
<ovid. ibis .79> Vos quoque, plebs superum, Fauni Satyrique Laresque
<ovid. ibis .80_80> Fluminaque et Nymphae semideumque genus,
<ovid. ibis .81> Denique ab antiquo diui ueteresque nouique
<ovid. ibis .82> In nostrum cuncti tempus adeste Chao,
<ovid. ibis .83> Carmina dum capiti male fido dira canuntur,
<ovid. ibis .84> Et peragunt partes ira dolorque suas.
<ovid. ibis .85_85> Annuite optatis omnes ex ordine nostris,
<ovid. ibis .86> Et sit pars uoti nulla caduca mei.
<ovid. ibis .87> Quaeque precor fiant, ut non mea dicta, sed illa
<ovid. ibis .88> Pasiphaes generi uerba fuisse putet.
<ovid. ibis .89> Quasque ego transiero poenas, patiatur et illas:
<ovid. ibis .90_90> Plenius ingenio sit miser ille meo.
<ovid. ibis .91> Neue minus noceant fictum execrantia nomen
<ovid. ibis .92> Vota, minus magnos commoueantue deos,
<ovid. ibis .93> Illum ego deuoueo, quem mens intellegit, Ibin,
<ovid. ibis .94> Qui se scit factis has meruisse preces.
<ovid. ibis .95_95> Nulla mora est in me: peragam rata uota sacerdos.
<ovid. ibis .96> Quisquis ades sacris, ore fauete, meis.
<ovid. ibis .97> Quisquis ades sacris, lugubria dicite uerba,
<ovid. ibis .98> Et fletu madidis Ibin adite genis:
<ovid. ibis .99> Ominibusque malis pedibusque occurrite laeuis,
<ovid. ibis .100_100> Et nigrae uestes corpora uestra tegant.
<ovid. ibis .101> Tu quoque, quid dubitas ferales sumere uittas?
<ovid. ibis .102> Iam stat, ut ipse uides, funeris ara tui.
<ovid. ibis .103> Pompa parata tibi est: uotis mora tristibus absit:
<ovid. ibis .104> Da iugulum cultris hostia dira meis.
<ovid. ibis .105_105> Terra tibi fruges, amnis tibi deneget undas,
<ovid. ibis .106> Deneget afflatus uentus et aura suos.
<ovid. ibis .107> Nec tibi Sol calidus nec sit tibi lucida Phoebe,
<ovid. ibis .108> Destituant oculos sidera clara tuos.
<ovid. ibis .109> Nec se Vulcanus nec se tibi praebeat aer,
<ovid. ibis .110_110> Nec tibi det tellus nec tibi pontus iter.
<ovid. ibis .111> Exul inops erres alienaque limina lustres,
<ovid. ibis .112> Exiguumque petas ore tremente cibum.
<ovid. ibis .113> Nec corpus querulo nec mens uacet aegra dolore,
<ovid. ibis .114> Noxque die grauior sit tibi, nocte dies.
<ovid. ibis .115_115> Sisque miser semper nec sis miserabilis ulli:
<ovid. ibis .116> Gaudeat aduersis femina uirque tuis.
<ovid. ibis .117> Accedat lacrimis odium, dignusque puteris
<ovid. ibis .118> Qui, mala cum tuleris plurima, plura feras.
<ovid. ibis .119> Sitque, quod est rarum, solito defecta fauore
<ovid. ibis .120_120> Fortunae facies inuidiosa tuae.
<ovid. ibis .121> Causaque non desit, desit tibi copia mortis:
<ovid. ibis .122> Optatam fugiat uita coacta necem.
<ovid. ibis .123> Luctatusque diu cruciatos deserat artus
<ovid. ibis .124> Spiritus et longa torqueat ante mora.
<ovid. ibis .125_125> Euenient. dedit ipse mihi modo signa futuri
<ovid. ibis .126> Phoebus, et a laeua maesta uolauit auis.
<ovid. ibis .127> Certe ego, quae uoueo, superos motura putabo
<ovid. ibis .128> Speque tuae mortis, perfide, semper alar.
<ovid. ibis .129> Et prius hanc animam, nimium tibi saepe petitam,
<ovid. ibis .130_130> Auferet illa dies quae mihi sera uenit,
<ovid. ibis .131> Quam dolor hic umquam spatio euanescere possit,
<ovid. ibis .132> Leniat aut odium tempus et hora meum.
<ovid. ibis .133> Pugnabunt arcu dum Thraces, Iazyges hasta,
<ovid. ibis .134> Dum tepidus Ganges, frigidus Hister erit,
<ovid. ibis .135_135> Robora dum montes, dum mollia pabula campi,
<ovid. ibis .136> Dum Tiberis liquidas Tuscus habebit aquas,
<ovid. ibis .137> Tecum bella geram; nec mors mihi finiet iras,
<ovid. ibis .138> Saeua sed in Manis Manibus arma dabit.
<ovid. ibis .139> Tum quoque, cum fuero uacuas dilapsus in auras,
<ovid. ibis .140_140> Exanguis mores oderit umbra tuos.
<ovid. ibis .141> Tum quoque factorum ueniam memor umbra tuorum,
<ovid. ibis .142> Insequar et uultus ossea forma tuos.
<ovid. ibis .143> Siue ego, quod nolim, longis consumptus ab annis,
<ovid. ibis .144> Siue manu facta morte solutus ero,
<ovid. ibis .145_145> Siue per immensas iactabor naufragus undas,
<ovid. ibis .146> Nostraque longinquus uiscera piscis edet,
<ovid. ibis .147> Siue peregrinae carpent mea membra uolucres,
<ovid. ibis .148> Siue meo tinguent sanguine rostra lupi,
<ovid. ibis .149> Siue aliquis dignatus erit supponere terrae
<ovid. ibis .150_150> Et dare plebeio corpus inane rogo,
<ovid. ibis .151> Quicquid ero, Stygiis erumpere nitar ab oris,
<ovid. ibis .152> Et tendam gelidas ultor in ora manus.
<ovid. ibis .153> Me uigilans cernes, tacitis ego noctis in umbris
<ovid. ibis .154> Excutiam somnos uisus adesse tuos.
<ovid. ibis .155_155> Denique quicquid ages, ante os oculosque uolabo
<ovid. ibis .156> Et querar, et nulla sede quietus eris.
<ovid. ibis .157> Verbera saeua dabunt sonitum nexaeque colubrae:
<ovid. ibis .158> Conscia fumabunt semper ad ora faces.
<ovid. ibis .159> His uiuus Furiis agitabere, mortuus isdem:
<ovid. ibis .160_160> Et breuior poena uita futura tua est.
<ovid. ibis .161> Nec tibi continget funus lacrimaeque tuorum;
<ovid. ibis .162> Indeploratum proiciere caput,
<ovid. ibis .163> Carnificisque manu populo plaudente traheris,
<ovid. ibis .164> Infixusque tuis ossibus uncus erit.
<ovid. ibis .165_165> Ipsae te fugient, quae carpunt omnia, flammae:
<ovid. ibis .166> Respuet inuisum iusta cadauer humus
<ovid. ibis .167> Vnguibus et rostro tardus trahet ilia uultur,
<ovid. ibis .168> Et scindent auidi perfida corda canes.
<ovid. ibis .169> Deque tuo fiet (licet hac sis laude superbus)
<ovid. ibis .170_170> Insatiabilibus corpore rixa lupis.
<ovid. ibis .171> In loca ab Elysiis diuersa fugabere campis,
<ovid. ibis .172> Quasque tenet sedes noxia turba, coles.
<ovid. ibis .173> Sisyphus est illic saxum uoluensque petensque,
<ovid. ibis .174> Quique agitur rapidae uinctus ab orbe rotae,
<ovid. ibis .175_175> Quaeque gerunt umeris perituras Belides undas,
<ovid. ibis .176> Exulis Aegypti, turba cruenta, nurus;
<ovid. ibis .177> Poma pater Pelopis praesentia quaerit et idem
<ovid. ibis .178> Semper eget liquidis semper abundat aquis;
<ovid. ibis .179> Iugeribusque nouem summus qui distat ab imo
<ovid. ibis .180_180> Visceraque assiduae debita praebet aui.
<ovid. ibis .181> Hic tibi de Furiis scindet latus una flagello,
<ovid. ibis .182> Vt sceleris numeros confiteare tui,
<ovid. ibis .183> Altera Tartareis sectos dabit anguibus artus,
<ovid. ibis .184> Tertia fumantes incoquet igne genas.
<ovid. ibis .185_185> Noxia mille modis lacerabitur umbra, tuasque
<ovid. ibis .186> Aeacus in poenas ingeniosus erit.
<ovid. ibis .187> In te transcribet ueterum tormenta uirorum:
<ovid. ibis .188> Omnibus antiquis causa quietis eris.
<ovid. ibis .189> Sisyphe, cui tradas reuolubile pondus habebis:
<ovid. ibis .190_190> Versabunt celeres nunc noua membra rotae.
<ovid. ibis .191> Hic et erit ramos frustra qui captet et undas:
<ovid. ibis .192> Hic inconsumpto uiscere pascet auis.
<ovid. ibis .193> Nec mortis poenas mors altera finiet huius,
<ovid. ibis .194> Horaque erit tantis ultima nulla malis.
<ovid. ibis .195_195> Inde ego pauca canam, frondes ut siquis ab Ida
<ovid. ibis .196> Aut summam Libyco de mare carpat aquam.
<ovid. ibis .197> Nam neque, quot flores Sicula nascantur in Hybla,
<ovid. ibis .198> Quotue ferat, dicam, terra Cilissa crocos,
<ovid. ibis .199> Nec, cum tristis hiems Aquilonis inhorruit alis,
<ovid. ibis .200_200> Quam multa fiat grandine canus Athos.
<ovid. ibis .201> Nec mala uoce mea poterunt tua cuncta referri,
<ovid. ibis .202> Ora licet tribuas multiplicata mihi.
<ovid. ibis .203> Tot tibi uae misero uenient talesque ruinae,
<ovid. ibis .204> Vt cogi in lacrimas me quoque posse putem.
<ovid. ibis .205_205> Illae me lacrimae facient sine fine beatum:
<ovid. ibis .206> Dulcior hic risu tum mihi fletus erit.
<ovid. ibis .207> Natus es infelix, ita di uoluere(==VOLUERE), nec ulla
<ovid. ibis .208> Commoda nascenti stella leuisue fuit.
<ovid. ibis .209> Non Venus adfulsit, non illa Iuppiter hora,
<ovid. ibis .210_210> Lunaque non apto Solque fuere loco.
<ovid. ibis .211> Nec satis utiliter positos tibi praebuit ignes
<ovid. ibis .212> Quem peperit magno lucida Maia Ioui.
<ovid. ibis .213> Te fera nec quicquam placidum spondentia Martis
<ovid. ibis .214> Sidera presserunt falciferique senis.
<ovid. ibis .215_215> Lux quoque natalis, nequid nisi triste uideres,
<ovid. ibis .216> Turpis et inductis nubibus atra fuit.
<ovid. ibis .217> Haec est, in fastis cui dat grauis Allia nomen;
<ovid. ibis .218> Quaeque dies Ibin, publica damna tulit.
<ovid. ibis .219> Qui simul inpura matris prolapsus ab aluo
<ovid. ibis .220_220> Cinyphiam foedo corpore pressit humum,
<ovid. ibis .221> Sedit in aduerso nocturnus culmine bubo,
<ovid. ibis .222> Funereoque graues edidit ore sonos.
<ovid. ibis .223> Protinus Eumenides lauere palustribus undis.
<ovid. ibis .224> Qua caua de Stygiis fluxerat unda uadis,
<ovid. ibis .225_225> Pectoraque unxerunt Erebeae felle colubrae
<ovid. ibis .226> Terque cruentatas increpuere manus,
<ovid. ibis .227> Gutturaque inbuerunt infantia lacte canino:
<ovid. ibis .228> Hic primus pueri uenit in ora cibus.
<ovid. ibis .229> Perbibit inde suae rabiem nutricis alumnus,
<ovid. ibis .230_230> Latrat et in toto uerba canina foro.
<ovid. ibis .231> Membraque uinxerunt tinctis ferrugine pannis,
<ovid. ibis .232> A male deserto quos rapuere rogo,
<ovid. ibis .233> Et, ne non fultum nuda tellure iaceret,
<ovid. ibis .234> Molle super silices inposuere caput.
<ovid. ibis .235_235> Iamque recessurae uiridi de stipite factas
<ovid. ibis .236> Admorunt oculis usque sub ora faces.
<ovid. ibis .237> Flebat ut est fumis infans contactus amaris:
<ovid. ibis .238> De tribus est cum sic una locuta soror:
<ovid. ibis .239>"Tempus in inmensum lacrimas tibi mouimus istas,
<ovid. ibis .240_240> Quae semper causa sufficiente cadent."
<ovid. ibis .241> Dixerat: at Clotho iussit promissa ualere,
<ovid. ibis .242> Neuit et infesta stamina pulla manu,
<ovid. ibis .243> Et, ne longa suo praesagia diceret ore,
<ovid. ibis .244>"Fata canet uates qui tua," dixit "erit."
<ovid. ibis .245_245> Ille ego sum uates: ex me tua uulnera disces,
<ovid. ibis .246> Dent modo di uires in mea uerba suas;
<ovid. ibis .247> Carminibusque meis accedent pondera rerum,
<ovid. ibis .248> Quae rata per luctus experiere tuos.
<ovid. ibis .249> Neue sine exemplis aeui cruciere prioris,
<ovid. ibis .250_250> Sint tua Troianis non leuiora malis.
<ovid. ibis .251> Quantaque clauigeri Poeantius Herculis heres,
<ovid. ibis .252> Tanta uenenato uulnera crure geras.
<ovid. ibis .253> Nec leuius doleas quam qui bibit ubera ceruae
<ovid. ibis .254> Armatique tulit uulnus, inermis opem,
<ovid. ibis .255_255> Quique ab equo praeceps in Aleia decidit arua,
<ovid. ibis .256> Exitio facies cui sua paene fuit.
<ovid. ibis .257> Id quod Amyntorides uideas trepidumque ministro
<ovid. ibis .258> Praetemptes baculo luminis orbus iter.
<ovid. ibis .259> Nec plus aspicias quam quem sua filia rexit,
<ovid. ibis .260_260> Expertus scelus est cuius uterque parens;
<ovid. ibis .261> Qualis erat, postquam est iudex de lite iocosa
<ovid. ibis .262> Sumptus, Apollinea clarus in arte senex,
<ovid. ibis .263> Qualis et ille fuit, quo praecipiente columba
<ovid. ibis .264> Est data Palladiae praeuia duxque rati,
<ovid. ibis .265_265> Quique oculis caruit, per quos male uiderat aurum,
<ovid. ibis .266> Inferias nato quos dedit orba parens;
<ovid. ibis .267> Pastor ut Aetnaeus, cui casus ante futuros
<ovid. ibis .268> Telemus Eurymides uaticinatus erat;
<ovid. ibis .269> Vt duo Phinidae, quibus idem lumen ademit
<ovid. ibis .270_270> Qui dedit; ut Thamyrae Demodocique caput.
<ovid. ibis .271> Sic aliquis tua membra secet, Saturnus ut illas
<ovid. ibis .272> Subsecuit partes unde creatus erat.
<ovid. ibis .273> Nec tibi sit tumidis melior Neptunus in undis,
<ovid. ibis .274> Quam cui sunt subitae frater et uxor aues,
<ovid. ibis .275_275> Sollertique uiro, lacerae quem fracta tenentem
<ovid. ibis .276> Membra ratis Semeles est miserata soror.
<ovid. ibis .277> Vel tua, ne poenae genus hoc cognouerit unus,
<ovid. ibis .278> Viscera diuersis scissa ferantur equis.
<ovid. ibis .279> Vel, quae qui redimi Romano turpe putauit
<ovid. ibis .280_280> A duce Puniceo pertulit, ipse feras.
<ovid. ibis .281> Nec tibi subsidio praesens sit numen, ut illi,
<ovid. ibis .282> Cui nihil Hercei profuit ara Iouis.
<ovid. ibis .283> Vtque dedit saltus de summa Thessalus Ossa,
<ovid. ibis .284> Tu quoque saxoso praecipitere iugo.
<ovid. ibis .285_285> Aut uelut Eurylochi, qui sceptrum cepit ab illo,
<ovid. ibis .286> Sint artus auidis anguibus esca tui.
<ovid. ibis .287> Vel tua maturet, sicut Minoia fata,
<ovid. ibis .288> Per caput infusae feruidus umor aquae.
<ovid. ibis .289> Vtque parum inmitis, sed non inpune, Prometheus
<ovid. ibis .290_290> Aerias uolucres sanguine fixus alas.
<ovid. ibis .291> Aut, ut Erechthides magno ter ab Hercule uictus,
<ovid. ibis .292> Caesus in inmensum proiciare fretum.
<ovid. ibis .293> Aut, ut Amyntiaden, turpi dilectus amore
<ovid. ibis .294> Oderit et saeuo uulneret ense puer.
<ovid. ibis .295_295> Nec tibi fida magis misceri pocula possint,
<ovid. ibis .296> Quam qui cornigero de Ioue natus erat.
<ovid. ibis .297> More uel intereas capti suspensus Achaei,
<ovid. ibis .298> Qui miser aurifera teste pependit aqua.
<ovid. ibis .299> Aut, ut Achilliden cognato nomine clarum,
<ovid. ibis .300_300> Opprimat hostili tegula iacta manu.
<ovid. ibis .301> Nec tua quam Pyrrhi felicius ossa quiescant,
<ovid. ibis .302> Sparsa per Ambracias quae iacuere uias.
<ovid. ibis .303> Nataque ut Aeacidae iaculis moriaris adactis:
<ovid. ibis .304> Non licet hoc Cereri dissimulare sacrum.
<ovid. ibis .305_305> Vtque nepos dicti nostro modo carmine regis
<ovid. ibis .306> Cantharidum sucos dante parente bibas.
<ovid. ibis .307> Aut pia te caeso dicatur adultera, sicut
<ovid. ibis .308> Qua cecidit Leucon uindice dicta pia est.
<ovid. ibis .309> Inque pyram tecum carissima corpora mittas,
<ovid. ibis .310_310> Quem finem uitae Sardanapallus habet.
<ovid. ibis .311> Vtque Iouis Libyci templum uiolare parantes,
<ovid. ibis .312> Acta Noto uultus condat harena tuos.
<ovid. ibis .313> Vtque necatorum Darei fraude secundi,
<ovid. ibis .314> Sic tua subsidens deuoret ora cinis.
<ovid. ibis .315_315> Aut, ut oliuifera quondam Sicyone profecto,
<ovid. ibis .316> Sit frigus mortis causa famesque tuae.
<ovid. ibis .317> Aut, ut Atarnites, insutus pelle iuuenci
<ovid. ibis .318> Turpiter ad dominum praeda ferare tuum.
<ovid. ibis .319> Inque tuo thalamo ritu iugulere Pheraei,
<ovid. ibis .320_320> Qui datus est leto coniugis ense suae.
<ovid. ibis .321> Quosque putas fidos, ut Larisaeus Aleuas,
<ovid. ibis .322> Vulnere non fidos experiare tuo.
<ovid. ibis .323> Vtque Milo, sub quo cruciata est Pisa tyranno,
<ovid. ibis .324> Viuus in occultas praecipiteris aquas.
<ovid. ibis .325_325> Quaeque in Aphidantum Phylacesia regna tenentem
<ovid. ibis .326> A Ioue uenerunt, te quoque tela petant.
<ovid. ibis .327> Aut ut Amastriacis quondam Lenaeus ab oris,
<ovid. ibis .328> Nudus Achillea destituaris humo.
<ovid. ibis .329> Vtque uel Eurydamas ter circum busta Thrasylli
<ovid. ibis .330_330> Est Larisaeis raptus ab hoste rotis,
<ovid. ibis .331> Vel qui quae fuerat tutatus moenia saepe
<ovid. ibis .332> Corpore lustrauit non diuturna suo,
<ovid. ibis .333> Vtque nouum passa genus Hippomeneide poenae
<ovid. ibis .334> Tractus in Actaea fertur adulter humo,
<ovid. ibis .335_335> Sic, ubi uita tuos inuisa reliquerit artus,
<ovid. ibis .336> Vltores rapiant turpe cadauer equi.
<ovid. ibis .337> Viscera sic aliquis scopulus tua figat, ut olim
<ovid. ibis .338> Fixa sub Euboico Graia fuere sinu.
<ovid. ibis .339> Vtque ferox periit et fulmine et aequore raptor,
<ovid. ibis .340_340> Sic te mersuras adiuuet ignis aquas.
<ovid. ibis .341> Mens quoque sic Furiis uecors agitetur, ut illi
<ovid. ibis .342> Vnum qui toto corpore uulnus habet,
<ovid. ibis .343> Vtque Dryantiadae Rhodopeia regna tenenti,
<ovid. ibis .344> In gemino dispar cui pede cultus erat;
<ovid. ibis .345_345> Vt fuit Oetaeo quondam generoque draconum
<ovid. ibis .346> Tisamenique patri Callirhoesque uiro.
<ovid. ibis .347> Nec tibi contingat matrona pudicior illa,
<ovid. ibis .348> Qua potuit Tydeus erubuisse nuru,
<ovid. ibis .349> Quaeque sui uenerem iunxit cum fratre mariti
<ovid. ibis .350_350> Locris in ancillae dissimulata nece.
<ovid. ibis .351> Tam quoque di faciant possis gaudere fideli
<ovid. ibis .352> Coniuge quam Talai Tyndareique gener,
<ovid. ibis .353> Quaeque parare suis letum patruelibus ausae
<ovid. ibis .354> Belides assidua colla premuntur aqua
<ovid. ibis .355_355> Byblidos et Canaces, sicut facit, ardeat igne,
<ovid. ibis .356> Nec nisi per crimen sit tibi fida soror.
<ovid. ibis .357> Filia si fuerit, sit quod Pelopea Thyestae,
<ovid. ibis .358> Myrrha suo patri Nyctimeneque suo.
<ovid. ibis .359> Neue magis pia sit capitique parentis amica
<ovid. ibis .360_360> Quam sua uel Pterelae, uel tibi, Nise, fuit,
<ovid. ibis .361> Infamemque locum sceleris quae nomine fecit,
<ovid. ibis .362> Pressit et inductis membra paterna rotis.
<ovid. ibis .363> Vt iuuenes pereas quorum fastigia uultus
<ovid. ibis .364> Membraque Pisaeae sustinuere foris,
<ovid. ibis .365_365> Vt qui perfusam miserorum saepe procorum
<ovid. ibis .366> Ipse suo melius sanguine tinxit humum;
<ovid. ibis .367> Proditor ut saeui periit auriga tyranni
<ovid. ibis .368> Qui noua Myrtoae nomina fecit aquae,
<ovid. ibis .369> Vt qui uelocem frustra petiere puellam
<ovid. ibis .370_370> Dum facta est pomis tardior illa tribus,
<ovid. ibis .371> Vt qui tecta noui formam celantia monstri
<ovid. ibis .372> Intrarunt caecae non redeunda domus,
<ovid. ibis .373> Vt quorum Aeacides misit uiolentus in altum
<ovid. ibis .374> Corpora cum senis altera sena rogum,
<ovid. ibis .375_375> Vt quos obscuri uictos ambagibus oris
<ovid. ibis .376> Legimus infandae Sphinga dedisse neci,
<ovid. ibis .377> Vt qui Bistoniae templo cecidere Mineruae,
<ovid. ibis .378> Propter quos facies nunc quoque tecta deae est,
<ovid. ibis .379> Vt qui Threicii quondam praesepia regis
<ovid. ibis .380_380> Fecerunt dapibus sanguinolenta suis,
<ovid. ibis .381> Therodamanteos ut qui sensere leones
<ovid. ibis .382> Quique Thoanteae Taurica sacra deae,
<ovid. ibis .383> Vt quos Scylla uorax Scyllaeque aduersa Charybdis
<ovid. ibis .384> Dulichiae pauidos eripuere rati,
<ovid. ibis .385_385> Vt quos demisit uastam Polyphemus in aluum,
<ovid. ibis .386> Vt Laestrygonias qui subiere manus,
<ovid. ibis .387> Vt quos dux Poenus mersit putealibus undis,
<ovid. ibis .388> Et iacto canas puluere fecit aquas;
<ovid. ibis .389> Sex bis ut Icaridos famulae periere procique,
<ovid. ibis .390_390> Inque caput domini qui dabat arma procis;
<ovid. ibis .391> Vt iacet Aonio luctator ab hospite fusus
<ovid. ibis .392> Qui, mirum, uictor, cum cecidisset, erat,
<ovid. ibis .393> Vt quos Antaei fortes pressere lacerti
<ovid. ibis .394> Quosque ferae morti Lemnia turba dedit,
<ovid. ibis .395_395> Vt qui post longum, sacri monstrator iniqui,
<ovid. ibis .396> Elicuit pluuias uictima caesus aquas;
<ovid. ibis .397> Frater ut Antaei, quo sanguine debuit, aras
<ovid. ibis .398> Tinxit et exemplis occidit ipse suis;
<ovid. ibis .399> Vt qui terribiles pro gramen habentibus herbis
<ovid. ibis .400_400> Impius humano uiscere pauit equos,
<ovid. ibis .401> Vt duo diuersis sub eodem uindice caesi
<ovid. ibis .402> Temporibus Nessus Dexamenique gener,
<ovid. ibis .403> Vt pronepos, Saturne, tuus, quem reddere uitam
<ovid. ibis .404> Vrbe Coronides uidit ab ipse sua,
<ovid. ibis .405_405> Vt Sinis et Sciron et cum Polypemone natus
<ovid. ibis .406> Quique homo parte sui parte iuuencus erat,
<ovid. ibis .407> Quique trabes pressas ab humo mittebat in auras
<ovid. ibis .408> Aequoris aspiciens huius et huius aquas,
<ovid. ibis .409> Quaeque Ceres laeto uidit pereuntia uultu
<ovid. ibis .410_410> Corpora Thesea Cercyonea manu.
<ovid. ibis .411> Haec tibi, quem meritis precibus mea deuouet ira,
<ovid. ibis .412> Euenient aut his non leuiora malis.
<ovid. ibis .413> Qualis Achaemenidae, Sicula desertus in Aetna
<ovid. ibis .414> Troica cum uidit uela uenire, fuit,
<ovid. ibis .415_415> Qualis erat nec non fortuna binominis Iri,
<ovid. ibis .416> Quique tenent pontem, uae tibi talis erit.
<ovid. ibis .417> Filius et Cereris frustra tibi semper ametur
<ovid. ibis .418> Destituatque tuas usque petitus opes.
<ovid. ibis .419> Vtque per alternos unda labente recursus
<ovid. ibis .420_420> Subtrahitur presso mollis harena pedi,
<ovid. ibis .421> Sic tua nescioqua semper fortuna liquescat,
<ovid. ibis .422> Lapsaque per medias effluat usque manus.
<ovid. ibis .423> Vtque pater solitae uarias mutare figuras
<ovid. ibis .424> Plenus inextincta conficiare fame.
<ovid. ibis .425_425> Nec dapis humanae tibi erunt fastidia, quaque
<ovid. ibis .426> Parte potes, Tydeus temporis huius eris.
<ovid. ibis .427> Atque aliquid facies, a uespere rursus ad ortus
<ovid. ibis .428> Cur externati Solis agantur equi.
<ovid. ibis .429> Foeda Lycaoniae repetes conuiuia mensae
<ovid. ibis .430_430> Temptabisque cibi fallere fraude Iouem.
<ovid. ibis .431> Teque aliquis posito temptet uim numinis opto:
<ovid. ibis .432> Tantalides tu sis Tereidesque puer.
<ovid. ibis .433> Et tua sic latos spargantur membra per agros,
<ovid. ibis .434> Tamquam quae patrias detinuere uias.
<ovid. ibis .435_435> Aere Perilleo ueros imitere iuuencos
<ovid. ibis .436> Ad formam tauri conueniente sono.
<ovid. ibis .437> Vtque ferox Phalaris, lingua prius ense resecta,
<ovid. ibis .438> More bouis Paphio clausus in aere gemas.
<ovid. ibis .439> Dumque redire uoles aeui melioris in annos,
<ovid. ibis .440_440> Vt uetus Admeti decipiare socer.
<ovid. ibis .441> Aut eques in medii mergare uoragine caeni,
<ovid. ibis .442> Dum modo sint fati nomina nulla tui.
<ovid. ibis .443> Atque utinam pereas, ueluti de dentibus orti
<ovid. ibis .444> Sidonia iactis Graia per arua manu.
<ovid. ibis .445_445> Et quae Pitthides fecit fraterque Medusae
<ovid. ibis .446> Eueniant capiti uota sinistra tuo,
<ovid. ibis .447> Et quibus exiguo uolucris deuota libello est,
<ovid. ibis .448> Corpora proiecta quae sua purgat aqua.
<ovid. ibis .449> Vulnera totque feras, quot dicitur ille tulisse
<ovid. ibis .450_450> Cuius ab inferiis culter abesse solet.
<ovid. ibis .451> Attonitusque seces, ut quos Cybeleia mater
<ovid. ibis .452> Incitat, ad Phrygios uilia membra modos.
<ovid. ibis .453> Deque uiro fias nec femina nec uir, ut Attis,
<ovid. ibis .454> Et quatias molli tympana rauca manu.
<ovid. ibis .455_455> Inque pecus subito Magnae uertare Parentis,
<ovid. ibis .456> Victor ut est celeri uictaque uersa pede.
<ovid. ibis .457> Solaque Limone poenam ne senserit illam,
<ovid. ibis .458> Et tua dente fero uiscera carpat equus.
<ovid. ibis .459> Aut ut Cassandreus, domino non mitior illo,
<ovid. ibis .460_460> Saucius ingesta contumuleris humo.
<ovid. ibis .461> Aut ut Abantiades, aut ut Cycneius heros,
<ovid. ibis .462> Clausus in aequoreas praecipiteris aquas.
<ovid. ibis .463> Victima uel Phoebo sacras macteris ad aras,
<ovid. ibis .464> Quam tulit a saeuo Theudotus hoste necem.
<ovid. ibis .465_465> Aut te deuoueat certis Abdera diebus,
<ovid. ibis .466> Saxaque deuotum grandine plura petant.
<ovid. ibis .467> Aut Iouis infesti telo feriare trisulco,
<ovid. ibis .468> Vt satus Hipponoo Dexionesque pater,
<ovid. ibis .469> Vt soror Autonoes, ut cui matertera Maia,
<ovid. ibis .470_470> Vt temere optatos qui male rexit equos,
<ovid. ibis .471> Vt ferus Aeolides, ut sanguine natus eodem,
<ovid. ibis .472> Quo genita est liquidis quae caret Arctos aquis.
<ovid. ibis .473> Vt Macedo rapidis ictus cum coniuge flammis,
<ovid. ibis .474> Sic precor aetherii uindicis igne cadas.
<ovid. ibis .475_475> Praedaque sis illis, quibus est Latonia Delos
<ovid. ibis .476> Ante diem rapto non adeunda Thaso,
<ovid. ibis .477> Quique uerecundae speculantem labra Dianae,
<ovid. ibis .478> Quique Crotopiaden diripuere Linum.
<ovid. ibis .479> Neue uenenato leuius feriaris ab angue,
<ovid. ibis .480_480> Quam senis Oeagri Calliopesque nurus,
<ovid. ibis .481> Quam puer Hypsipyles, quam qui caua primus acuta
<ovid. ibis .482> Cuspide suspecti robora fixit equi.
<ovid. ibis .483> Neue gradus adeas Elpenore cautius altos,
<ovid. ibis .484> Vimque feras uini quo tulit ille modo.
<ovid. ibis .485_485> Tamque cadas domitus, quam quisquis ad arma uocantem
<ovid. ibis .486> Iuuit inhumanum Thiodamanta Dryops,
<ovid. ibis .487> Quam ferus ipse suo periit mactatus in antro
<ovid. ibis .488> Proditus inclusae Cacus ab ore bouis,
<ovid. ibis .489> Quam qui dona tulit Nesseo tincta ueneno,
<ovid. ibis .490_490> Euboicasque suo sanguine tinxit aquas.
<ovid. ibis .491> Vel de praecipiti uenias in Tartara saxo,
<ovid. ibis .492> Vt qui Socraticum de nece legit opus,
<ovid. ibis .493> Vt qui Theseae fallacia uela carinae
<ovid. ibis .494> Vidit, ut Iliaca missus ab arce puer,
<ovid. ibis .495_495> Vt teneri nutrix eadem et matertera Bacchi,
<ovid. ibis .496> Vt cui causa necis serra reperta fuit,
<ovid. ibis .497> Liuida se scopulis ut uirgo misit ab altis,
<ovid. ibis .498> Dixerat inuiso quae mala uerba deo.
<ovid. ibis .499> Feta tibi occurrat patrio popularis in aruo
<ovid. ibis .500_500> Sitque Phalaeceae causa leaena necis.
<ovid. ibis .501> Quique Lycurgiden letauit et arbore natum
<ovid. ibis .502> Idmonaque audacem, te quoque rumpat aper.
<ovid. ibis .503> Isque uel exanimis faciat tibi uulnus, ut illi,
<ovid. ibis .504> Ora super fixi quem cecidere suis.
<ovid. ibis .505_505> Siue idem, simili pinus quem morte peremit,
<ovid. ibis .506> Phryx et uenator sis Berecyntiades.
<ovid. ibis .507> Si tua contigerit Minoas puppis harenas,
<ovid. ibis .508> Te Corcyraeum Cresia turba putet.
<ovid. ibis .509> Lapsuramque domum subeas, ut sanguis Aleuae,
<ovid. ibis .510_510> Stella Leoprepidae cum fuit aequa uiro.
<ovid. ibis .511> Vtque uel Euenus, torrenti flumine mersus
<ovid. ibis .512> Nomina des rapidae, uel Tiberinus, aquae.
<ovid. ibis .513> Astacidaeque modo decisa cadauere trunco,
<ovid. ibis .514> Digna feris, hominis sit caput esca tuum.
<ovid. ibis .515_515> Quodque ferunt Brotean fecisse cupidine mortis,
<ovid. ibis .516> Des tua succensae membra cremanda pyrae.
<ovid. ibis .517> Inclususque necem cauea patiaris, ut ille
<ovid. ibis .518> Non profecturae conditor historiae.
<ovid. ibis .519> Vtque repertori nocuit pugnacis iambi,
<ovid. ibis .520_520> Sic sit in exitium lingua proterua tuum.
<ovid. ibis .521> Vtque parum stabili qui carmine laesit Athenas,
<ovid. ibis .522> Inuisus pereas deficiente cibo.
<ovid. ibis .523> Vtque lyrae uates fertur periisse seuerae,
<ovid. ibis .524> Causa sit exitii dextera laesa tui.
<ovid. ibis .525_525> Vtque Agamemnonio uulnus dedit anguis Orestae,
<ovid. ibis .526> Tu quoque de morsu uirus habente cadas.
<ovid. ibis .527> Sit tibi coniugii nox prima nouissima uitae:
<ovid. ibis .528> Eupolis hoc periit et noua nupta modo.
<ovid. ibis .529> Vtque coturnatum periisse Lycophrona narrant,
<ovid. ibis .530_530> Haereat in fibris fixa sagitta tuis.
<ovid. ibis .531> Aut lacer in silua manibus spargare tuorum,
<ovid. ibis .532> Sparsus ut est Thebis angue creatus auo.
<ovid. ibis .533> Perque feros montes tauro rapiente traharis,
<ovid. ibis .534> Vt tracta est coniunx inperiosa Lyci.
<ovid. ibis .535_535> Quodque suae passa est paelex inuita sororis,
<ovid. ibis .536> Excidat ante pedes lingua resecta tuos.
<ovid. ibis .537> Conditor ut tardae, laesus cognomine, Myrrhae,
<ovid. ibis .538> Vrbis in innumeris inueniare locis.
<ovid. ibis .539> Inque tuis opifex, uati quod fecit Achaeo,
<ovid. ibis .540_540> Noxia luminibus spicula condat apis
<ovid. ibis .541> Fixus et in duris carparis uiscera saxis,
<ovid. ibis .542> Vt cui Pyrrha sui filia fratris erat.
<ovid. ibis .543> Vt puer Harpagides referas exempla Thyestae
<ovid. ibis .544> Inque tui caesus uiscera patris eas.
<ovid. ibis .545_545> Trunca geras saeuo mutilatis partibus ense,
<ovid. ibis .546> Qualia Mamerci membra fuisse ferunt.
<ovid. ibis .547> Vtue Syracosio praestricta fauce poetae,
<ovid. ibis .548> Sic animae laqueo sit uia clausa tuae.
<ovid. ibis .549> Nudaue derepta pateant tua uiscera pelle,
<ovid. ibis .550_550> Vt Phrygium cuius nomina flumen habet.
<ovid. ibis .551> Saxificae uideas infelix ora Medusae,
<ovid. ibis .552> Cephenum multos quae dedit una neci.
<ovid. ibis .553> Potniadum morsus subeas, ut Glaucus, equarum,
<ovid. ibis .554> Inque maris salias, Glaucus ut alter, aquas.
<ovid. ibis .555_555> Vtque duobus idem dictis modo nomen habenti,
<ovid. ibis .556> Praefocent animae Gnosia mella uiam.
<ovid. ibis .557> Sollicitoque bibas, Anyti doctissimus olim
<ovid. ibis .558> Inperturbato quod bibit ore reus.
<ovid. ibis .559> Nec tibi, siquid amas, felicius Haemone cedat,
<ovid. ibis .560_560> Vtque sua Macareus, sic potiare tua.
<ovid. ibis .561> Vel uideas quod iam cum flammae cuncta tenerent
<ovid. ibis .562> Hectoreus patria uidit ab arce puer.
<ovid. ibis .563> Sanguine probra luas, ut auo genitore creatus,
<ovid. ibis .564> Per facinus soror est cui sua facta parens.
<ovid. ibis .565_565> Ossibus inque tuis teli genus haereat illud,
<ovid. ibis .566> Traditur Icarii quo cecidisse gener.
<ovid. ibis .567> Vtque loquax in equo est elisus guttur acerno,
<ovid. ibis .568> Sic tibi claudatur pollice uocis iter.
<ovid. ibis .569> Aut, ut Anaxarchus, pila minuaris in alta,
<ovid. ibis .570_570> Ictaque pro solitis frugibus ossa sonent.
<ovid. ibis .571> Vtque patrem Psamathes, condat te Phoebus in ima
<ovid. ibis .572> Tartara, quod natae fecerat ille suae.
<ovid. ibis .573> Inque tuos ea pestis eat quam dextra Coroebi
<ovid. ibis .574> Vicit opem miseris Argolisinque tulit.
<ovid. ibis .575_575> Vtque nepos Aethrae Veneris moriturus ob iram,
<ovid. ibis .576> Exul ab attonitis excutiaris equis.
<ovid. ibis .577> Propter opes magnas ut perdidit hospes alumnum,
<ovid. ibis .578> Perdat ob exiguas te tuus hospes opes.
<ovid. ibis .579> Vtque ferunt caesos sex cum Damasichthone fratres,
<ovid. ibis .580_580> Intereat tecum sic genus omne tuum.
<ovid. ibis .581> Addidit ut fidicen miseris sua funera natis,
<ovid. ibis .582> Sic tibi sint uitae taedia iusta tuae.
<ovid. ibis .583> Vtue soror Pelopis, saxo dureris oborto,
<ovid. ibis .584> Vt laesus lingua Battus ab ipse sua.
<ovid. ibis .585_585> Aera si misso uacuum iaculabere disco,
<ovid. ibis .586> Quo puer Oebalides ictus ab orbe cadas.
<ovid. ibis .587> Siqua per alternos pulsabitur unda lacertos,
<ovid. ibis .588> Omnis Abydena sit tibi peior aqua.
<ovid. ibis .589> Comicus ut liquidis periit dum nabat in undis,
<ovid. ibis .590_590> Et tua sic Stygius strangulet ora liquor.
<ovid. ibis .591> Aut, ubi uentosum superaris naufragus aequor,
<ovid. ibis .592> Contacta pereas, ut Palinurus, humo.
<ovid. ibis .593> Vtque coturnatum uatem, tutela Dianae,
<ovid. ibis .594> Dilaniet uigilum te quoque turba canum.
<ovid. ibis .595_595> Aut, ut Trinacrius, salias super ora Gigantis,
<ovid. ibis .596> Plurima qua flammas Sicanis Aetna uomit.
<ovid. ibis .597> Diripiantque tuos insanis unguibus artus
<ovid. ibis .598> Strymoniae matres Orpheos esse ratae.
<ovid. ibis .599> Natus ut Althaeae flammis absentibus arsit,
<ovid. ibis .600_600> Sic tuus ardescat stipitis igne rogus.
<ovid. ibis .601> Vt noua Phasiaca comprensa est nupta corona,
<ovid. ibis .602> Vtque pater nuptae, cumque parente domus,
<ovid. ibis .603> Vt cruor Herculeos abiit diffusus in artus,
<ovid. ibis .604> Corpora pestiferum sic tua uirus edat.
<ovid. ibis .605_605> Qua sua Prataliden proles est ulta Lycastum,
<ovid. ibis .606> Haec maneat teli te quoque plaga noui.
<ovid. ibis .607> Vtque Milo, robur diducere fissile temptes
<ovid. ibis .608> Nec possis captas inde referre manus.
<ovid. ibis .609> Muneribusque tuis laedaris, ut Icarus, in quem
<ovid. ibis .610_610> Intulit armatas ebria turba manus.
<ovid. ibis .611> Quodque dolore necis patriae pia filia fecit,
<ovid. ibis .612> Vincula per laquei fac tibi guttur eat.
<ovid. ibis .613> Obstructoque famem patiaris limine tecti,
<ovid. ibis .614> Vt legem poenae cui dedit ipsa parens.
<ovid. ibis .615_615> Illius exemplo uioles simulacra Mineruae,
<ovid. ibis .616> Aulidis a portu qui leue uertit iter.
<ovid. ibis .617> Naupliadaeue modo poenas pro crimine ficto
<ovid. ibis .618> Morte luas, nec te non meruisse iuuet.
<ovid. ibis .619> Aethalon ut uita spoliauit Isindius hospes,
<ovid. ibis .620_620> Quem memor a sacris nunc quoque pellit Ion,
<ovid. ibis .621> Vtque Melanthea tenebris a caede latentem
<ovid. ibis .622> Prodidit officio luminis ipsa parens,
<ovid. ibis .623> Sic tua coniectis fodiantur uiscera telis,
<ovid. ibis .624> Sic precor auxiliis impediare tuis.
<ovid. ibis .625_625> Qualis equos pacto, quos fortis agebat Achilles,
<ovid. ibis .626> Acta Phrygi timido est, nox tibi talis eat.
<ovid. ibis .627> Nec tu quam Rhesus somno meliore quiescas,
<ovid. ibis .628> Quam comites Rhesi tum necis, ante uiae,
<ovid. ibis .629> Quam quos cum Rutulo morti Rhamnete dederunt
<ovid. ibis .630_630> Impiger Hyrtacides Hyrtacidaeque comes.
<ovid. ibis .631> Cliniadaeue modo circumdatus ignibus atris
<ovid. ibis .632> Membra feras Stygiae semicremata neci.
<ovid. ibis .633> Vtque Remo muros auso transire recentes
<ovid. ibis .634> Noxia sint capiti rustica tela tuo.
<ovid. ibis .635_635> Denique Sarmaticas inter Geticasque sagittas
<ovid. ibis .636> His precor ut uiuas et moriare locis.
<ovid. ibis .637> Haec tibi tantisper subito sint missa libello,
<ovid. ibis .638> Inmemores ne nos esse querare tui:
<ovid. ibis .639> Pauca quidem, fateor; sed di dent plura rogatis
<ovid. ibis .640_640> Multiplicentque suo uota fauore mea.
<ovid. ibis .641> Postmodo plura leges et nomen habentia uerum,
<ovid. ibis .642> Et pede quo debent acria bella geri.
