<evgipp. hymn. 1.1> Canticum laudis domino canentes
<evgipp. hymn. 1.2> Hunc diem festum celebremus omnes,
<evgipp. hymn. 1.3> Quo Seuerinus penetrauit almus
<evgipp. hymn. 1.4> Celsa polorum.
<evgipp. hymn. 1.5> Quis stilo diues modulansque plectro
<evgipp. hymn. 1.6> Cuncta signorum replicare possit,
<evgipp. hymn. 1.7> Quae potens Christus studiis opimis
<evgipp. hymn. 1.8> Contulit eius?
<evgipp. hymn. 1.9> Inclitus uates nimiumque felix,
<evgipp. hymn. 1.10> Saepius cui deus intimabat
<evgipp. hymn. 1.11> Tunc ad oppressi populi salutem
<evgipp. hymn. 1.12> Multa futura.
<evgipp. hymn. 1.13> Voce praesaga laqueos latronum
<evgipp. hymn. 1.14> Atque praedonum machinas retexens
<evgipp. hymn. 1.15> Valde tutabat monitis supernis
<evgipp. hymn. 1.16> Oppida fessa.
<evgipp. hymn. 1.17> Dulce solamen miseris ministrans
<evgipp. hymn. 1.18> Horridam pestem famis amputauit,
<evgipp. hymn. 1.19> Barbara plures feritate uictos
<evgipp. hymn. 1.20> Soluit ab hoste.
<evgipp. hymn. 1.21> Magne confessor, humilis magister,
<evgipp. hymn. 1.22> Tu quidem normam monachis dedisti,
<evgipp. hymn. 1.23> Calle demonstrans sobrio sequaces
<evgipp. hymn. 1.24> Scandere caelum.
<evgipp. hymn. 1.25> In tuis sanctis manibus refulsit
<evgipp. hymn. 1.26> Caelitus lumen refluensque creuit
<evgipp. hymn. 1.27> Ad tuos haustus olei liquamen
<evgipp. hymn. 1.28> Fontis ad instar.
<evgipp. hymn. 1.29> Condolens cunctos inopes fouebat,
<evgipp. hymn. 1.30> Languidos sanans releuabat aegros:
<evgipp. hymn. 1.31> Omnis accedens salubrem medelam
<evgipp. hymn. 1.32> Sumpsit ab illo.
<evgipp. hymn. 1.33> Tuque Siluinum loculo iacentem,
<evgipp. hymn. 1.34> Fratribus coram precibus peractis,
<evgipp. hymn. 1.35> Morte deuicta redire fecisti ad
<evgipp. hymn. 1.36> Gaudia uitae.
<evgipp. hymn. 1.37> Cereos flamma fidei cremante
<evgipp. hymn. 1.38> Arguit sanctus pater infideles:
<evgipp. hymn. 1.39> Moxque flammescunt deitatis igne
<evgipp. hymn. 1.40> Algida corda.
<evgipp. hymn. 1.41> Cuius ad funus ueniens sacratum
<evgipp. hymn. 1.42> Mutus accepit modulos loquelae,
<evgipp. hymn. 1.43> Caecus exultat procul ambulantes
<evgipp. hymn. 1.44> Cernere notos.
<evgipp. hymn. 1.45> Neapolis, gaude redimita festis,
<evgipp. hymn. 1.46> Plaude caelestem retinens patronum,
<evgipp. hymn. 1.47> Quem tibi summus decus et iuuamen
<evgipp. hymn. 1.48> Praestitit auctor.
<evgipp. hymn. 1.49> Huius o clemens meriti creator
<evgipp. hymn. 1.50> Gloriam nobis ueniamque confer,
<evgipp. hymn. 1.51> Quo tui cultus super astra semper
<evgipp. hymn. 1.52> Luce fruamur.
<evgipp. hymn. 1.53> Gloriam patri resonemus omnes.
