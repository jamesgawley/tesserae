<ovid. pont. 1 1.1> Naso Tomitanae iam non nouus incola terrae
<ovid. pont. 1 1.2> Hoc tibi de Getico litore mittit opus.
<ovid. pont. 1 1.3> Si uacat, hospitio peregrinos, Brute, libellos
<ovid. pont. 1 1.4> Excipe, dumque aliquo, quolibet abde modo.
<ovid. pont. 1 1.5> Publica non audent intra monimenta uenire,
<ovid. pont. 1 1.6> Ne suus hoc illis clauserit auctor iter.
<ovid. pont. 1 1.7> A, quotiens dixi "certe nil turpe docetis:
<ovid. pont. 1 1.8> Ite, patet castis uersibus ille locus!"
<ovid. pont. 1 1.9> Non tamen accedunt, sed, ut aspicis ipse, latere
<ovid. pont. 1 1.10> Sub Lare priuato tutius esse putant.
<ovid. pont. 1 1.11> Quaeris ubi hos possis nullo componere laeso?
<ovid. pont. 1 1.12> Qua steterant Artes, pars uacat illa tibi.
<ovid. pont. 1 1.13> Quid ueniant, nouitate roges fortasse sub ipsa.
<ovid. pont. 1 1.14> Accipe, quodcumque est, dummodo non sit amor.
<ovid. pont. 1 1.15> Inuenies, quamuis non est miserabilis index,
<ovid. pont. 1 1.16> Non minus hoc illo triste, quod ante dedi.
<ovid. pont. 1 1.17> Rebus idem, titulo differt; et epistula cui sit
<ovid. pont. 1 1.18> Non occultato nomine missa docet.
<ovid. pont. 1 1.19> Nec uos hoc uultis, sed nec prohibere potestis,
<ovid. pont. 1 1.20> Musaque ad inuitos officiosa uenit.
<ovid. pont. 1 1.21> Quicquid id est, adiunge meis. Nihil impedit ortos
<ovid. pont. 1 1.22> Exule seruatis legibus urbe frui.
<ovid. pont. 1 1.23> Quod metuas non est. Antoni scripta leguntur,
<ovid. pont. 1 1.24> Doctus et in promptu scrinia Brutus habet.
<ovid. pont. 1 1.25> Nec me nominibus furiosus confero tantis:
<ovid. pont. 1 1.26> Saeua deos contra non tamen arma tuli.
<ovid. pont. 1 1.27> Denique Caesareo, quod non desiderat ipse,
<ovid. pont. 1 1.28> Non caret e nostris ullus honore liber.
<ovid. pont. 1 1.29> Si dubitas de me, laudes admitte deorum,
<ovid. pont. 1 1.30> Et carmen dempto nomine sume meum.
<ovid. pont. 1 1.31> Adiuuat in bello pacatae ramus oliuae:
<ovid. pont. 1 1.32> Proderit auctorem pacis habere nihil?
<ovid. pont. 1 1.33> Cum foret Aeneae ceruix subiecta parenti,
<ovid. pont. 1 1.34> Dicitur ipsa uiro flamma dedisse uiam:
<ovid. pont. 1 1.35> Fert liber Aeneaden, et non iter omne patebit?
<ovid. pont. 1 1.36> At patriae pater hic, ipsius ille fuit.
<ovid. pont. 1 1.37> Ecquis ita est audax, ut limine cogat abire
<ovid. pont. 1 1.38> Iactantem Pharia tinnula sistra manu?
<ovid. pont. 1 1.39> Ante deum Matrem cornu tibicen adunco
<ovid. pont. 1 1.40> Cum canit, exiguae quis stipis aera negat?
<ovid. pont. 1 1.41> Scimus ab imperio fieri nil tale Dianae:
<ovid. pont. 1 1.42> Vnde tamen uiuat, uaticinator habet.
<ovid. pont. 1 1.43> Ipsa mouent animos superorum numina nostros,
<ovid. pont. 1 1.44> Turpe nec est tali credulitate capi.
<ovid. pont. 1 1.45> En ego pro sistro Phrygiique foramine buxi
<ovid. pont. 1 1.46> Gentis Iuleae nomina sancta fero.
<ovid. pont. 1 1.47> Vaticinor moneoque: locum date sacra ferenti.
<ovid. pont. 1 1.48> Non mihi, sed magno poscitur ille deo.
<ovid. pont. 1 1.49> Nec quia uel merui uel sensi principis iram,
<ovid. pont. 1 1.50> A nobis ipsum nolle putate coli.
<ovid. pont. 1 1.51> Vidi ego linigerae numen uiolasse fatentem
<ovid. pont. 1 1.52> Isidis Isiacos ante sedere focos.
<ovid. pont. 1 1.53> Alter, ob huic similem priuatus lumine culpam,
<ovid. pont. 1 1.54> Clamabat media se meruisse uia.
<ovid. pont. 1 1.55> Talia caelestes fieri praeconia gaudent,
<ovid. pont. 1 1.56> Vt sua quid ualeant numina teste probent.
<ovid. pont. 1 1.57> Saepe leuant poenas ereptaque lumina reddunt,
<ovid. pont. 1 1.58> Cum bene peccati paenituisse uident.
<ovid. pont. 1 1.59> Paenitet, o! si quid miserorum creditur ulli,
<ovid. pont. 1 1.60> Paenitet, et facto torqueor ipse meo.
<ovid. pont. 1 1.61> Cumque sit exilium, magis est mihi culpa dolori;
<ovid. pont. 1 1.62> Estque pati poenam, quam meruisse, minus.
<ovid. pont. 1 1.63> Vt mihi di faueant, quibus est manifestior ipse,
<ovid. pont. 1 1.64> Poena potest demi, culpa perennis erit.
<ovid. pont. 1 1.65> Mors faciet certe, ne sim, cum uenerit, exul:
<ovid. pont. 1 1.66> Vt non peccarim mors quoque non faciet.
<ovid. pont. 1 1.67> Non igitur mirum, si mens mea tabida facta
<ovid. pont. 1 1.68> De niue manantis more liquescit aquae.
<ovid. pont. 1 1.69> Estur ut occulta uitiata teredine nauis,
<ovid. pont. 1 1.70> Aequorei scopulos ut cauat unda salis,
<ovid. pont. 1 1.71> Roditur ut scabra positum rubigine ferrum
<ovid. pont. 1 1.72> Conditus ut tineae carpitur ore liber,
<ovid. pont. 1 1.73> Sic mea perpetuos curarum pectora morsus,
<ovid. pont. 1 1.74> Fine quibus nullo conficiantur, habent.
<ovid. pont. 1 1.75> Nec prius hi mentem stimuli quam uita relinquet:
<ovid. pont. 1 1.76> Quique dolet, citius quam dolor ipse, cadet.
<ovid. pont. 1 1.77> Hoc mihi si superi, quorum sumus omnia credent
<ovid. pont. 1 1.78> Forsitan exigua dignus habebor ope,
<ovid. pont. 1 1.79> Inque locum Scythico uacuum mutabor ab arcu.
<ovid. pont. 1 1.80> Plus isto, duri, si precer, oris ero.
<ovid. pont. 1 2.1> Maxime, qui tanti mensuram nominis imples,
<ovid. pont. 1 2.2> Et geminas animi nobilitate genus:
<ovid. pont. 1 2.3> Qui nasci ut posses, quamuis cecidere trecenti,
<ovid. pont. 1 2.4> Non omnes Fabios abstulit una dies:
<ovid. pont. 1 2.5> Forsitan haec a quo mittatur epistula quaeras,
<ovid. pont. 1 2.6> Quisque loquar tecum, certior esse uelis.
<ovid. pont. 1 2.7> Ei mihi, quid faciam? uereor ne nomine lecto
<ovid. pont. 1 2.8> Durus et auersa cetera mente legas.
<ovid. pont. 1 2.9><>
<ovid. pont. 1 2.10><>
<ovid. pont. 1 2.11> Videris. audebo tibi me scripsisse fateri
<ovid. pont. 1 2.12><>
<ovid. pont. 1 2.13> Qui, cum me poena dignum grauiore fuisse
<ovid. pont. 1 2.14> Confitear, possum uix grauiora pati.
<ovid. pont. 1 2.15> Hostibus in mediis interque pericula uersor,
<ovid. pont. 1 2.16> Tamquam cum patria pax sit adempta mihi:
<ovid. pont. 1 2.17> Qui, mortis saeuo geminent ut uulnere causas,
<ovid. pont. 1 2.18> Omnia uipereo spicula felle linunt.
<ovid. pont. 1 2.19> His eques instructus perterrita moenia lustrat
<ovid. pont. 1 2.20> More lupi clausas circueuntis oues:
<ovid. pont. 1 2.21> Et semel intentus neruo leuis arcus equino
<ovid. pont. 1 2.22> Vincula semper habens irresoluta manet.
<ovid. pont. 1 2.23> Tecta rigent fixis ueluti uelata sagittis,
<ovid. pont. 1 2.24> Portaque uix firma summouet arma sera.
<ovid. pont. 1 2.25> Adde loci faciem nec fronde nec arbore tecti,
<ovid. pont. 1 2.26> Et quod iners hiemi continuatur hiems.
<ovid. pont. 1 2.27> Hic me pugnantem cum frigore cumque sagittis
<ovid. pont. 1 2.28> Cumque meo fato quarta fatigat hiems.
<ovid. pont. 1 2.29> Fine carent lacrimae, nisi cum stupor obstitit illis:
<ovid. pont. 1 2.30> Et similis morti pectora torpor habet.
<ovid. pont. 1 2.31> Felicem Nioben, quamuis tot funera uidit,
<ovid. pont. 1 2.32> Quae posuit sensum saxea facta malis:
<ovid. pont. 1 2.33> Vos quoque felices, quarum clamantia fratrem
<ovid. pont. 1 2.34> Cortice uelauit populus ora nouo.
<ovid. pont. 1 2.35> Ille ego sum, lignum qui non admittar in ullum:
<ovid. pont. 1 2.36> Ille ego sum, frustra qui lapis esse uelim.
<ovid. pont. 1 2.37> Ipsa Medusa oculis ueniat licet obuia nostris,
<ovid. pont. 1 2.38> Amittet uires ipsa Medusa suas.
<ovid. pont. 1 2.39> Viuimus ut numquam sensu careamus amaro,
<ovid. pont. 1 2.40> Et grauior longa fit mea poena mora.
<ovid. pont. 1 2.41> Sic inconsumptum Tityi semperque renascens
<ovid. pont. 1 2.42> Non perit ut possit saepe perire, iecur.
<ovid. pont. 1 2.43> At, puto, cum requies medicinaque publica curae
<ovid. pont. 1 2.44> Somnus adest, solitis nox uenit orba malis.
<ovid. pont. 1 2.45> Somnia me terrent ueros imitantia casus,
<ovid. pont. 1 2.46> Et uigilant sensus in mea damna mei.
<ovid. pont. 1 2.47> Aut ego Sarmaticas uideor uitare sagittas,
<ovid. pont. 1 2.48> Aut dare captiuas ad fera uincla manus.
<ovid. pont. 1 2.49> Aut ubi decipior melioris imagine somni,
<ovid. pont. 1 2.50> Aspicio patriae tecta relicta meae.
<ovid. pont. 1 2.51> Et modo uobiscum, quos sum ueneratus, amici,
<ovid. pont. 1 2.52> Et modo cum cara coniuge multa loquor.
<ovid. pont. 1 2.53> Sic ubi percepta est breuis et non uera uoluptas,
<ovid. pont. 1 2.54> Peior ab admonitu fit status iste boni.
<ovid. pont. 1 2.55> Siue dies igitur caput hoc miserabile cernit,
<ovid. pont. 1 2.56> Siue pruinosi Noctis aguntur equi,
<ovid. pont. 1 2.57> Sic mea perpetuis liquefiunt pectora curis,
<ovid. pont. 1 2.58> Ignibus admotis ut noua cera solet.
<ovid. pont. 1 2.59> Saepe precor mortem, mortem quoque deprecor idem,
<ovid. pont. 1 2.60> Ne mea Sarmaticum contegat ossa solum.
<ovid. pont. 1 2.61> Cum subit Augusti quae sit clementia, credo
<ovid. pont. 1 2.62> Mollia naufragiis litora posse dari.
<ovid. pont. 1 2.63> Cum uideo quam sint mea fata tenacia, frangor,
<ovid. pont. 1 2.64> Spesque leuis magno uicta timore cadit.
<ovid. pont. 1 2.65> Nec tamen ulterius quicquam speroue precorue,
<ovid. pont. 1 2.66> Quam male mutato posse carere loco.
<ovid. pont. 1 2.67> Aut hoc, aut nihil est, pro me temptare modeste
<ovid. pont. 1 2.68> Gratia quod saluo uestra pudore queat.
<ovid. pont. 1 2.69> Suscipe, Romanae facundia, Maxime, linguae,
<ovid. pont. 1 2.70> Difficilis causae mite patrocinium.
<ovid. pont. 1 2.71> Est mala, confiteor: sed te bona fiet agente,
<ovid. pont. 1 2.72> Lenia pro misera fac modo uerba fuga.
<ovid. pont. 1 2.73> Nescit enim Caesar, quamuis deus omnia norit,
<ovid. pont. 1 2.74> Vltimus hic qua sit condicione locus.
<ovid. pont. 1 2.75> Magna tenent illud numen molimina rerum:
<ovid. pont. 1 2.76> Haec est caelesti pectore cura minor.
<ovid. pont. 1 2.77> Nec uacat, in qua sint positi regione Tomitae,
<ovid. pont. 1 2.78> Quaerere, finitimo uix loca nota Getae:
<ovid. pont. 1 2.79> Aut quid Sauromatae faciant, quid Iazyges acres
<ovid. pont. 1 2.80> Cultaque Oresteae Taurica terra deae:
<ovid. pont. 1 2.81> Quaeque aliae gentes, ubi frigore constitit Hister,
<ovid. pont. 1 2.82> Dura meant celeri terga per amnis equo.
<ovid. pont. 1 2.83> Maxima pars hominum nec te, pulcherrima, curat,
<ovid. pont. 1 2.84> Roma, nec Ausonii militis arma timet.
<ovid. pont. 1 2.85> Dant illis animos arcus plenaeque pharetrae
<ovid. pont. 1 2.86> Quamque libet longis cursibus aptus equus,
<ovid. pont. 1 2.87> Quodque sitim didicere diu tolerare famemque,
<ovid. pont. 1 2.88> Quodque sequens nullas hostis habebit aquas.
<ovid. pont. 1 2.89> Ira uiri mitis non me misisset in istam,
<ovid. pont. 1 2.90> Si satis haec illi nota fuisset humus.
<ovid. pont. 1 2.91> Nec me nec quemquam Romanum gaudet ab hoste,
<ovid. pont. 1 2.92> Meque minus, uitam cui dabat ipse, capi.
<ovid. pont. 1 2.93> Noluit, ut poterat, minimo me perdere nutu.
<ovid. pont. 1 2.94> Nil opus est ullis in mea fata Getis.
<ovid. pont. 1 2.95> Sed neque, cur morerer, quicquam mihi comperit actum,
<ovid. pont. 1 2.96> Et minus infestus, quam fuit, esse potest.
<ovid. pont. 1 2.97> Tunc quoque nil fecit nisi quod facere ipse coegi:
<ovid. pont. 1 2.98> Paene etiam merito parcior ira meo est.
<ovid. pont. 1 2.99> Di faciant igitur, quorum iustissimus ipse est,
<ovid. pont. 1 2.100> Alma nihil maius Caesare terra ferat,
<ovid. pont. 1 2.101> Vtque fuit sub eo, sic sit sub Caesare terra,
<ovid. pont. 1 2.102> Perque manus huius tradita gentis eat.
<ovid. pont. 1 2.103> At tu tam placido, quam nos quoque sensimus illum,
<ovid. pont. 1 2.104> Iudice pro lacrimis ora resolue meis.
<ovid. pont. 1 2.105> Non petito ut bene sit, sed uti male tutius, utque
<ovid. pont. 1 2.106> Exilium saeuo distet ab hoste meum:
<ovid. pont. 1 2.107> Quamque dedere mihi praesentia numina uitam,
<ovid. pont. 1 2.108> Non adimat stricto squalidus ense Getes:
<ovid. pont. 1 2.109> Denique, si moriar, subeam pacatius aruum,
<ovid. pont. 1 2.110> Ossa nec a Scythica nostra premantur humo,
<ovid. pont. 1 2.111> Nec male compositos, ut scilicet exule dignum,
<ovid. pont. 1 2.112> Bistonii cineres ungula pulset equi:
<ovid. pont. 1 2.113> Et ne, si superest aliquis post funera sensus,
<ovid. pont. 1 2.114> Terreat et Manes Sarmatis umbra meos.
<ovid. pont. 1 2.115> Caesaris haec animum poterant audita mouere,
<ovid. pont. 1 2.116> Maxime, mouissent si tamen ante tuum.
<ovid. pont. 1 2.117> Vox, precor, Augustas pro me tua molliat aures,
<ovid. pont. 1 2.118> Auxilio trepidis quae solet esse reis,
<ovid. pont. 1 2.119> Adsuetaque tibi doctae dulcedine linguae
<ovid. pont. 1 2.120> Aequandi superis pectora flecte uiri.
<ovid. pont. 1 2.121> Non tibi Theromedon crudusque rogabitur Atreus,
<ovid. pont. 1 2.122> Quique suis homines pabula fecit equis:
<ovid. pont. 1 2.123> Sed piger ad poenas princeps, ad praemia uelox,
<ovid. pont. 1 2.124> Quique dolet, quotiens cogitur esse ferox:
<ovid. pont. 1 2.125> Qui uicit semper, uictis ut parcere posset,
<ovid. pont. 1 2.126> Clausit et aeterna ciuica bella sera:
<ovid. pont. 1 2.127> Multa metu poenae, poena qui pauca coercet,
<ovid. pont. 1 2.128> Et iacit inuita fulmina rara manu.
<ovid. pont. 1 2.129> Ergo tam placidas orator missus ad aures,
<ovid. pont. 1 2.130> Vt propior patriae sit fuga nostra roga.
<ovid. pont. 1 2.131> Ille ego sum, qui te colui, quem festa solebat
<ovid. pont. 1 2.132> Inter conuiuas mensa uidere tuos:
<ovid. pont. 1 2.133> Ille ego, qui duxi uestros Hymenaeon ad ignes,
<ovid. pont. 1 2.134> Et cecini fausto carmina digna toro:
<ovid. pont. 1 2.135> Cuius te solitum memini laudare libellos,
<ovid. pont. 1 2.136> Exceptis domino qui nocuere suo:
<ovid. pont. 1 2.137> Cui tua nonnumquam miranti scripta legebas:
<ovid. pont. 1 2.138> Ille ego de uestra cui data nupta domo est.
<ovid. pont. 1 2.139> Hanc probat et primo dilectam semper ab aeuo
<ovid. pont. 1 2.140> Est inter comites Marcia censa suas,
<ovid. pont. 1 2.141> Inque suis habuit matertera Caesaris ante:
<ovid. pont. 1 2.142> Quarum iudicio siqua probata, proba est.
<ovid. pont. 1 2.143> Ipsa sua melior fama, laudantibus istis,
<ovid. pont. 1 2.144> Claudia diuina non eguisset ope.
<ovid. pont. 1 2.145> Nos quoque praeteritos sine labe peregimus annos:
<ovid. pont. 1 2.146> Proxima pars uitae transilienda meae.
<ovid. pont. 1 2.147> Sed de me ut sileam, coniunx mea sarcina uestra est:
<ovid. pont. 1 2.148> Non potes hanc salua dissimulare fide.
<ovid. pont. 1 2.149> Confugit haec ad uos, uestras amplectitur aras
<ovid. pont. 1 2.150>(Iure uenit cultos ad sibi quisque deos)
<ovid. pont. 1 2.151> Flensque rogat, precibus lenito Caesare uestris,
<ovid. pont. 1 2.152> Busta sui fiant ut propiora uiri.
<ovid. pont. 1 3.1> Hanc tibi Naso tuus mittit, Rufine, salutem:
<ovid. pont. 1 3.2> Qui miser est, ulli si suus esse potest.
<ovid. pont. 1 3.3> Reddita confusae nuper solacia menti
<ovid. pont. 1 3.4> Auxilium nostris spemque tulere malis.
<ovid. pont. 1 3.5> Vtque Machaoniis Poeantius artibus heros
<ovid. pont. 1 3.6> Lenito medicam uulnere sensit opem,
<ovid. pont. 1 3.7> Sic ego mente iacens et acerbo saucius ictu
<ovid. pont. 1 3.8> Admonitu coepi fortior esse tuo:
<ovid. pont. 1 3.9> Et iam deficiens sic ad tua uerba reuixi,
<ovid. pont. 1 3.10> Vt solet infuso uena redire mero.
<ovid. pont. 1 3.11> Non tamen exhibuit tantas facundia uires,
<ovid. pont. 1 3.12> Vt mea sint dictis pectora sana tuis.
<ovid. pont. 1 3.13> Vt multum demas nostrae de gurgite curae,
<ovid. pont. 1 3.14> Non minus exhausto quod superabit erit.
<ovid. pont. 1 3.15> Tempore ducetur longo fortasse cicatrix:
<ovid. pont. 1 3.16> Horrent admotas uulnera cruda manus.
<ovid. pont. 1 3.17> Non est in medico semper releuetur ut aeger:
<ovid. pont. 1 3.18> Interdum docta plus ualet arte malum.
<ovid. pont. 1 3.19> Cernis ut e molli sanguis pulmone remissus
<ovid. pont. 1 3.20> Ad Stygias certo limite ducat aquas.
<ovid. pont. 1 3.21> Afferat ipse licet sacras Epidaurius herbas,
<ovid. pont. 1 3.22> Sanabit nulla uulnera cordis ope.
<ovid. pont. 1 3.23> Tollere nodosam nescit medicina podagram,
<ovid. pont. 1 3.24> Nec formidatis auxiliatur aquis.
<ovid. pont. 1 3.25> Cura quoque interdum nulla medicabilis arte est:
<ovid. pont. 1 3.26> Aut, ut sit, longa est extenuanda mora.
<ovid. pont. 1 3.27> Cum bene firmarunt animum praecepta iacentem,
<ovid. pont. 1 3.28> Sumptaque sunt nobis pectoris arma tui,
<ovid. pont. 1 3.29> Rursus amor patriae ratione ualentior omni,
<ovid. pont. 1 3.30> Quod tua fecerunt scripta, retexit opus.
<ovid. pont. 1 3.31> Siue pium uis hoc siue hoc muliebre uocari,
<ovid. pont. 1 3.32> Confiteor misero molle cor esse mihi.
<ovid. pont. 1 3.33> Non dubia est Ithaci prudentia, sed tamen optat
<ovid. pont. 1 3.34> Fumum de patriis posse uidere focis.
<ovid. pont. 1 3.35> Nescio qua natale solum dulcedine cunctos
<ovid. pont. 1 3.36> Ducit et immemores non sinit esse sui.
<ovid. pont. 1 3.37> Quid melius Roma? Scythico quid frigore peius?
<ovid. pont. 1 3.38> Huc tamen ex ista barbarus urbe fugit.
<ovid. pont. 1 3.39> Cum bene sit clausae cauea Pandione natae,
<ovid. pont. 1 3.40> Nititur in siluas illa redire suas.
<ovid. pont. 1 3.41> Adsuetos tauri saltus, adsueta leones
<ovid. pont. 1 3.42>(Nec feritas illos impedit) antra petunt.
<ovid. pont. 1 3.43> Tu tamen exilii morsus e pectore nostro
<ovid. pont. 1 3.44> Fomentis speras cedere posse tuis.
<ovid. pont. 1 3.45> Effice uos ipsi ne tam mihi sitis amandi,
<ovid. pont. 1 3.46> Talibus ut leuius sit caruisse malum.
<ovid. pont. 1 3.47> At, puto, qua genitus fueram, tellure carenti
<ovid. pont. 1 3.48> In tamen humano contigit esse loco.
<ovid. pont. 1 3.49> Orbis in extremi iaceo desertus harenis,
<ovid. pont. 1 3.50> Fert ubi perpetuas obruta terra niues.
<ovid. pont. 1 3.51> Non ager hic pomum, non dulces educat uuas.
<ovid. pont. 1 3.52> Non salices ripa, robora monte uirent.
<ovid. pont. 1 3.53> Neue fretum laudes terra magis, aequora semper
<ovid. pont. 1 3.54> Ventorum rabie solibus orba tument.
<ovid. pont. 1 3.55> Quocumque aspicias, campi cultore carentes
<ovid. pont. 1 3.56> Vastaque, quae nemo uindicat, arua iacent.
<ovid. pont. 1 3.57> Hostis adest dextra laeuaque a parte timendus,
<ovid. pont. 1 3.58> Vicinoque metu terret utrumque latus.
<ovid. pont. 1 3.59> Altera Bistonias pars est sensura sarisas,
<ovid. pont. 1 3.60> Altera Sarmatica spicula missa manu.
<ovid. pont. 1 3.61> I nunc et ueterum nobis exempla uirorum,
<ovid. pont. 1 3.62> Qui forti casum mente tulere refer,
<ovid. pont. 1 3.63> Et graue magnanimi robur mirare Rutili
<ovid. pont. 1 3.64> Non usi reditus condicione dati.
<ovid. pont. 1 3.65> Smyrna uirum tenuit, non Pontus et hostica tellus,
<ovid. pont. 1 3.66> Paene minus nullo Smyrna petenda loco est.
<ovid. pont. 1 3.67> Non doluit patria cynicus procul esse Sinopeus,
<ovid. pont. 1 3.68> Legit enim sedes, Attica terra, tuas.
<ovid. pont. 1 3.69> Arma Neoclides qui Persica contudit armis,
<ovid. pont. 1 3.70> Argolica primam sensit in urbe fugam.
<ovid. pont. 1 3.71> Pulsus Aristides patria Lacedaemona fugit,
<ovid. pont. 1 3.72> Inter quas dubium, quae prior esset, erat.
<ovid. pont. 1 3.73> Caede puer facta Patroclus Opunta reliquit,
<ovid. pont. 1 3.74> Thessalicamque adiit hospes Achillis humum.
<ovid. pont. 1 3.75> Exul ab Haemonia Pirenida cessit ad undam,
<ovid. pont. 1 3.76> Quo duce trabs Colcha sacra cucurrit aqua.
<ovid. pont. 1 3.77> Liquit Agenorides Sidonia moenia Cadmus,
<ovid. pont. 1 3.78> Poneret ut muros in meliore loco.
<ovid. pont. 1 3.79> Venit ad Adrastum Tydeus Calydone fugatus,
<ovid. pont. 1 3.80> Et Teucrum Veneri grata recepit humus.
<ovid. pont. 1 3.81> Quid referam ueteres Romanae gentis, apud quos
<ovid. pont. 1 3.82> Exulibus tellus ultima Tibur erat?
<ovid. pont. 1 3.83> Persequar ut cunctos, nulli datus omnibus aeuis
<ovid. pont. 1 3.84> Tam procul a patria est horridiorue locus.
<ovid. pont. 1 3.85> Quo magis ignoscat sapientia uestra dolenti:
<ovid. pont. 1 3.86> Quae facit ex dictis, non ita multa, tuis.
<ovid. pont. 1 3.87> Nec tamen infitior, si possint nostra coire
<ovid. pont. 1 3.88> Vulnera, praeceptis posse coire tuis.
<ovid. pont. 1 3.89> Sed uereor ne me frustra seruare labores,
<ovid. pont. 1 3.90> Neu iuuer admota perditus aeger ope.
<ovid. pont. 1 3.91> Nec loquor haec, quia sit maior prudentia nobis,
<ovid. pont. 1 3.92> Sed sum quam medico notior ipse mihi.
<ovid. pont. 1 3.93> Vt tamen hoc ita sit, munus tua grande uoluntas
<ovid. pont. 1 3.94> Ad me peruenit consuliturque boni.
<ovid. pont. 1 4.1> Iam mihi deterior canis aspergitur aetas,
<ovid. pont. 1 4.2> Iamque meos uultus ruga senilis arat:
<ovid. pont. 1 4.3> Iam uigor et quasso languent in corpore uires,
<ovid. pont. 1 4.4> Nec, iuueni lusus qui placuere, iuuant.
<ovid. pont. 1 4.5> Nec, si me subito uideas, agnoscere possis,
<ovid. pont. 1 4.6> Aetatis facta est tanta ruina meae.
<ovid. pont. 1 4.7> Confiteor facere hoc annos, sed et altera causa est,
<ovid. pont. 1 4.8> Anxietas animi continuusque labor.
<ovid. pont. 1 4.9> Nam mea per longos siquis mala digerat annos,
<ovid. pont. 1 4.10> Crede mihi, Pylio Nestore maior ero.
<ovid. pont. 1 4.11> Cernis ut in duris (et quid boue firmius?) aruis
<ovid. pont. 1 4.12> Fortia taurorum corpora frangat opus.
<ovid. pont. 1 4.13> Quae numquam uacuo solita est cessare nouali,
<ovid. pont. 1 4.14> Fructibus assiduis lassa senescit humus.
<ovid. pont. 1 4.15> Occidet, ad Circi siquis certamina semper
<ovid. pont. 1 4.16> Non intermissis cursibus ibit equus.
<ovid. pont. 1 4.17> Firma sit illa licet, soluetur in aequore nauis,
<ovid. pont. 1 4.18> Quae numquam liquidis sicca carebit aquis.
<ovid. pont. 1 4.19> Me quoque debilitat series immensa malorum,
<ovid. pont. 1 4.20> Ante meum tempus cogit et esse senem.
<ovid. pont. 1 4.21> Otia corpus alunt, animus quoque pascitur illis:
<ovid. pont. 1 4.22> Immodicus contra carpit utrumque labor.
<ovid. pont. 1 4.23> Aspice, in has partis quod uenerit Aesone natus,
<ovid. pont. 1 4.24> Quam laudem a sera posteritate ferat.
<ovid. pont. 1 4.25> At labor illius nostro leuiorque minorque est,
<ovid. pont. 1 4.26> Si modo non uerum nomina magna premunt.
<ovid. pont. 1 4.27> Ille est in Pontum Pelia mittente profectus,
<ovid. pont. 1 4.28> Qui uix Thessaliae fine timendus erat.
<ovid. pont. 1 4.29> Caesaris ira mihi nocuit, quem solis ab ortu
<ovid. pont. 1 4.30> Solis ad occasus utraque terra tremit.
<ovid. pont. 1 4.31> Iunctior Haemonia est Ponto, quam Roma sit Histro,
<ovid. pont. 1 4.32> Et breuius, quam nos, ille peregit iter.
<ovid. pont. 1 4.33> Ille habuit comites primos telluris Achiuae:
<ovid. pont. 1 4.34> At nostram cuncti destituere fugam.
<ovid. pont. 1 4.35> Nos fragili ligno uastum sulcauimus aequor:
<ovid. pont. 1 4.36> Quae tulit Aesoniden, densa carina fuit.
<ovid. pont. 1 4.37> Nec mihi Tiphys erat rector, nec Agenore natus
<ovid. pont. 1 4.38> Quas fugerem docuit quas sequererque uias.
<ovid. pont. 1 4.39> Illum tutata est cum Pallade regia Iuno:
<ovid. pont. 1 4.40> Defendere meum numina nulla caput.
<ovid. pont. 1 4.41> Illum furtiuae iuuere Cupidinis artes;
<ovid. pont. 1 4.42> Quas a me uellem non didicisset Amor.
<ovid. pont. 1 4.43> Ille domum rediit: nos his moriemur in aruis,
<ovid. pont. 1 4.44> Perstiterit laesi si grauis ira dei.
<ovid. pont. 1 4.45> Durius est igitur nostrum, fidissima coniunx,
<ovid. pont. 1 4.46> Illo, quod subiit Aesone natus, opus.
<ovid. pont. 1 4.47> Te quoque, quam iuuenem discedens urbe reliqui,
<ovid. pont. 1 4.48> Credibile est nostris insenuisse malis.
<ovid. pont. 1 4.49> O, ego di faciant talem te cernere possim,
<ovid. pont. 1 4.50> Caraque mutatis oscula ferre comis,
<ovid. pont. 1 4.51> Amplectique meis corpus non pingue lacertis,
<ovid. pont. 1 4.52> Et "gracile hoc fecit" dicere "cura mei",
<ovid. pont. 1 4.53> Et narrare meos flenti flens ipse labores,
<ovid. pont. 1 4.54> Sperato numquam colloquioque frui,
<ovid. pont. 1 4.55> Turaque Caesaribus cum coniuge Caesare digna,
<ovid. pont. 1 4.56> Dis ueris, memori debita ferre manu!
<ovid. pont. 1 4.57> Memnonis hanc utinam lenito principe mater
<ovid. pont. 1 4.58> Quam primum roseo prouocet ore diem!
<ovid. pont. 1 5.1> Ille tuos quondam non ultimus inter amicos, 
<ovid. pont. 1 5.2> Vt sua uerba legas, Maxime, Naso rogat. 
<ovid. pont. 1 5.3> In quibus ingenium desiste requirere nostrum, 
<ovid. pont. 1 5.4> Nescius exilii ne uideare mei. 
<ovid. pont. 1 5.5> Cernis ut ignauum corrumpant otia corpus, 
<ovid. pont. 1 5.6> Vt capiant uitium, ni moueantur, aquae. 
<ovid. pont. 1 5.7> Et mihi siquis erat ducendi carminis usus, 
<ovid. pont. 1 5.8> Deficit estque minor factus inerte situ. 
<ovid. pont. 1 5.9> Haec quoque, quae legitis, siquid mihi, Maxime, credis, 
<ovid. pont. 1 5.10> Scribimus inuita uixque coacta manu. 
<ovid. pont. 1 5.11> Non libet in talis animum contendere curas, 
<ovid. pont. 1 5.12> Nec uenit ad duros Musa uocata Getas. 
<ovid. pont. 1 5.13> Vt tamen ipse uides, luctor deducere uersum: 
<ovid. pont. 1 5.14> Sed non fit fato mollior ille meo. 
<ovid. pont. 1 5.15> Cum relego, scripsisse pudet, quia plurima cerno 
<ovid. pont. 1 5.16> Me quoque, qui feci, iudice digna lini. 
<ovid. pont. 1 5.17> Nec tamen emendo. labor hic quam scribere maior, 
<ovid. pont. 1 5.18> Mensque pati durum sustinet aegra nihil. 
<ovid. pont. 1 5.19> Scilicet incipiam lima mordacius uti, 
<ovid. pont. 1 5.20> Et sub iudicium singula uerba uocem? 
<ovid. pont. 1 5.21> Torquet enim fortuna parum, nisi Lixus in Hebrum 
<ovid. pont. 1 5.22> Confluat, et frondes Alpibus addat Atho? 
<ovid. pont. 1 5.23> Parcendum est animo miserabile uulnus habenti. 
<ovid. pont. 1 5.24> Subducunt oneri colla perusta boues. 
<ovid. pont. 1 5.25> At, puto, fructus adest, iustissima causa laborum, 
<ovid. pont. 1 5.26> Et sata cum multo faenore reddit ager? 
<ovid. pont. 1 5.27> Tempus ad hoc nobis, repetas licet omnia, nullum 
<ovid. pont. 1 5.28> Profuit (atque utinam non nocuisset!) opus. 
<ovid. pont. 1 5.29> Cur igitur scribam, miraris? miror et ipse, 
<ovid. pont. 1 5.30> Et tecum quaero saepe quid inde petam. 
<ovid. pont. 1 5.31> An populus uere sanos negat esse poetas, 
<ovid. pont. 1 5.32> Sumque fides huius maxima uocis ego, 
<ovid. pont. 1 5.33> Qui, sterili totiens cum sim deceptus ab aruo, 
<ovid. pont. 1 5.34> Damnosa persto condere semen humo? 
<ovid. pont. 1 5.35> Scilicet est cupidus studiorum quisque suorum, 
<ovid. pont. 1 5.36> Tempus et adsueta ponere in arte iuuat. 
<ovid. pont. 1 5.37> Saucius eiurat pugnam gladiator, et idem 
<ovid. pont. 1 5.38> Immemor antiqui uulneris arma capit. 
<ovid. pont. 1 5.39> Nil sibi cum pelagi dicit fore naufragus undis, 
<ovid. pont. 1 5.40> Et ducit remos qua modo nauit aqua. 
<ovid. pont. 1 5.41> Sic ego constanter studium non utile seruo, 
<ovid. pont. 1 5.42> Et repeto, nollem quas coluisse, deas. 
<ovid. pont. 1 5.43> Quid potius faciam? non sum, qui segnia ducam 
<ovid. pont. 1 5.44> Otia: mors nobis tempus habetur iners. 
<ovid. pont. 1 5.45> Nec iuuat in lucem nimio marcescere uino, 
<ovid. pont. 1 5.46> Nec tenet incertas alea blanda manus. 
<ovid. pont. 1 5.47> Cum dedimus somno quas corpus postulat horas, 
<ovid. pont. 1 5.48> Quo ponam uigilans tempora longa modo? 
<ovid. pont. 1 5.49> Moris an oblitus patrii contendere discam 
<ovid. pont. 1 5.50> Sarmaticos arcus, et trahar arte loci? 
<ovid. pont. 1 5.51> Hoc quoque me studium prohibent adsumere uires, 
<ovid. pont. 1 5.52> Mensque magis gracili corpore nostra ualet. 
<ovid. pont. 1 5.53> Cum bene quaesieris quid agam, magis utile nil est 
<ovid. pont. 1 5.54> Artibus his, quae nil utilitatis habent. 
<ovid. pont. 1 5.55> Consequor ex illis casus obliuia nostri: 
<ovid. pont. 1 5.56> Hanc messem satis est si mea reddit humus. 
<ovid. pont. 1 5.57> Gloria uos acuat, uos, ut recitata probentur 
<ovid. pont. 1 5.58> Carmina, Pieriis inuigilate choris. 
<ovid. pont. 1 5.59> Quod uenit ex facili, satis est componere nobis, 
<ovid. pont. 1 5.60> Et nimis intenti causa laboris abest. 
<ovid. pont. 1 5.61> Cur ego sollicita poliam mea carmina cura? 
<ovid. pont. 1 5.62> An uerear ne non approbet illa Getes? 
<ovid. pont. 1 5.63> Forsitan audacter faciam, sed glorior Histrum 
<ovid. pont. 1 5.64> Ingenio nullum maius habere meo. 
<ovid. pont. 1 5.65> Hoc, ubi uiuendum est, satis est, si consequor aruo, 
<ovid. pont. 1 5.66> Inter inhumanos esse poeta Getas. 
<ovid. pont. 1 5.67> Quo mihi diuersum fama contendere in orbem? 
<ovid. pont. 1 5.68> Quem fortuna dedit, Roma sit ille locus. 
<ovid. pont. 1 5.69> Hoc mea contenta est infelix Musa theatro: 
<ovid. pont. 1 5.70> Sic merui, magni sic uoluere(==VOLUERE) dei 
<ovid. pont. 1 5.71> Nec reor hinc istuc nostris iter esse libellis, 
<ovid. pont. 1 5.72> Quo Boreas pinna deficiente uenit. 
<ovid. pont. 1 5.73> Diuidimur caelo, quaeque est procul urbe Quirini, 
<ovid. pont. 1 5.74> Aspicit hirsutos comminus Vrsa Getas. 
<ovid. pont. 1 5.75> Per tantum terrae, tot aquas uix credere possum 
<ovid. pont. 1 5.76> Indicium studii transiluisse mei. 
<ovid. pont. 1 5.77> Finge legi, quodque est mirabile, finge placere: 
<ovid. pont. 1 5.78> Auctorem certe res iuuat ista nihil. 
<ovid. pont. 1 5.79> Quid tibi, si calidae, prosit, laudere Syenae, 
<ovid. pont. 1 5.80> Aut ubi Taprobanen Indica tingit aqua? 
<ovid. pont. 1 5.81> Altius ire libet? si te distantia longe 
<ovid. pont. 1 5.82> Pleiadum laudent signa, quid inde feras? 
<ovid. pont. 1 5.83> Sed neque peruenio scriptis mediocribus istuc, 
<ovid. pont. 1 5.84> Famaque cum domino fugit ab urbe suo. 
<ovid. pont. 1 5.85> Vosque, quibus perii, tunc cum mea fama sepulta est, 
<ovid. pont. 1 5.86> Nunc quoque de nostra morte tacere reor. 
<ovid. pont. 1 6.1> Ecquid, ut audisti (nam te diuersa tenebat
<ovid. pont. 1 6.2> Terra) meos casus, cor tibi triste fuit?
<ovid. pont. 1 6.3> Dissimules metuasque licet Graecine, fateri,
<ovid. pont. 1 6.4> Si bene te noui, triste fuisse liquet.
<ovid. pont. 1 6.5> Non cadit in mores feritas inamabilis istos,
<ovid. pont. 1 6.6> Nec minus a studiis dissidet illa tuis.
<ovid. pont. 1 6.7> Artibus ingenuis, quarum tibi maxima cura est,
<ovid. pont. 1 6.8> Pectora mollescunt asperitasque fugit.
<ovid. pont. 1 6.9> Nec quisquam meliore fide complectitur illas,
<ovid. pont. 1 6.10> Qua sinit officium militiaeque labor.
<ovid. pont. 1 6.11> Certe ego cum primum potui sentire quid essem
<ovid. pont. 1 6.12>(Nam fuit attoniti mens mea nulla diu),
<ovid. pont. 1 6.13> Hoc quoque fortunam sensi, quod amicus abesses,
<ovid. pont. 1 6.14> Qui mihi praesidium grande futurus eras.
<ovid. pont. 1 6.15> Tecum tunc aberant aegrae solacia mentis,
<ovid. pont. 1 6.16> Magnaque pars animi consiliique mei.
<ovid. pont. 1 6.17> At nunc, quod superest, fer opem, precor, eminus unam,
<ovid. pont. 1 6.18> Alloquioque iuua pectora nostra tuo,
<ovid. pont. 1 6.19> Quae, non mendaci si quicquam credis amico,
<ovid. pont. 1 6.20> Stulta magis dici quam scelerata decet.
<ovid. pont. 1 6.21> Nec breue nec tutum peccati quae sit origo
<ovid. pont. 1 6.22> Scribere; tractari uulnera nostra timent.
<ovid. pont. 1 6.23> Qualicumque modo mihi sunt ea facta, rogare
<ovid. pont. 1 6.24> Desine: non agites, siqua coire uelis.
<ovid. pont. 1 6.25> Quicquid id est, ut non facinus, sic culpa uocanda est.
<ovid. pont. 1 6.26> Omnis an in magnos culpa deos scelus est?
<ovid. pont. 1 6.27> Spes igitur menti poenae, Graecine, leuandae
<ovid. pont. 1 6.28> Non est ex toto nulla relicta meae.
<ovid. pont. 1 6.29> Haec dea, cum fugerent sceleratas numina terras,
<ovid. pont. 1 6.30> In dis inuisa sola remansit humo.
<ovid. pont. 1 6.31> Haec facit ut uiuat fossor quoque compede uinctus,
<ovid. pont. 1 6.32> Liberaque a ferro crura futura putet.
<ovid. pont. 1 6.33> Haec facit ut, uideat cum terras undique nullas,
<ovid. pont. 1 6.34> Naufragus in mediis brachia iactet aquis.
<ovid. pont. 1 6.35> Saepe aliquem sollers medicorum cura reliquit,
<ovid. pont. 1 6.36> Nec spes huic uena deficiente cadit.
<ovid. pont. 1 6.37> Carcere dicuntur clausi sperare salutem,
<ovid. pont. 1 6.38> Atque aliquis pendens in cruce uota facit.
<ovid. pont. 1 6.39> Haec dea quam multos laqueo sua colla ligantis
<ovid. pont. 1 6.40> Non est proposita passa perire nece!
<ovid. pont. 1 6.41> Me quoque conantem gladio finire dolorem
<ovid. pont. 1 6.42> Arguit iniecta continuitque manu,
<ovid. pont. 1 6.43>"Quid"que "facis? lacrimis opus est, non sanguine" dixit,
<ovid. pont. 1 6.44>"Saepe per has flecti principis ira solet".
<ovid. pont. 1 6.45> Quamuis est igitur meritis indebita nostris,
<ovid. pont. 1 6.46> Magna tamen spes est in bonitate dei.
<ovid. pont. 1 6.47> Qui ne difficilis mihi sit, Graecine, precare,
<ovid. pont. 1 6.48> Confer et in uotum tu quoque uerba meum.
<ovid. pont. 1 6.49> Inque Tomitana iaceam tumulatus harena,
<ovid. pont. 1 6.50> Si te non nobis ista uouere liquet.
<ovid. pont. 1 6.51> Nam prius incipient turris uitare columbae,
<ovid. pont. 1 6.52> Antra ferae, pecudes gramina, mergus aquas,
<ovid. pont. 1 6.53> Quam male se praestet ueteri Graecinus amico.
<ovid. pont. 1 6.54> Non ita sunt fatis omnia uersa meis.
<ovid. pont. 1 7.1> Littera pro uerbis tibi, Messaline, salutem
<ovid. pont. 1 7.2> Quam legis, a saeuis attulit usque Getis.
<ovid. pont. 1 7.3> Indicat auctorem locus? an, nisi nomine lecto,
<ovid. pont. 1 7.4> Haec me Nasonem scribere uerba latet?
<ovid. pont. 1 7.5> Ecquis in extremo positus iacet orbe tuorum,
<ovid. pont. 1 7.6> Me tamen excepto, qui precor esse tuus?
<ovid. pont. 1 7.7> Di procul a cunctis, qui te uenerantur amantque,
<ovid. pont. 1 7.8> Huius notitiam gentis habere uelint.
<ovid. pont. 1 7.9> Nos satis est inter glaciem Scythicasque sagittas
<ovid. pont. 1 7.10> Viuere, si uita est mortis habenda genus.
<ovid. pont. 1 7.11> Nos premat aut bello tellus, aut frigore caelum,
<ovid. pont. 1 7.12> Truxque Getes armis, grandine pungat hiems:
<ovid. pont. 1 7.13> Nos habeat regio nec pomo feta nec uuis,
<ovid. pont. 1 7.14> Et cuius nullum cesset ab hoste latus.
<ovid. pont. 1 7.15> Cetera sit sospes cultorum turba tuorum,
<ovid. pont. 1 7.16> In quibus, ut populo, pars ego parua fui.
<ovid. pont. 1 7.17> Me miserum, si tu uerbis offenderis istis
<ovid. pont. 1 7.18> Nosque negas ulla parte fuisse tuos!
<ovid. pont. 1 7.19> Idque sit ut uerum, mentito ignoscere debes
<ovid. pont. 1 7.20> Nil demit laudi gloria nostra tuae.
<ovid. pont. 1 7.21> Quis se Caesaribus notus non fingit amicum?
<ovid. pont. 1 7.22> Da ueniam fasso: tu mihi Caesar eras.
<ovid. pont. 1 7.23> Nec tamen irrumpo quo non licet ire, satisquest
<ovid. pont. 1 7.24> Atria si nobis non patuisse negas.
<ovid. pont. 1 7.25> Vtque tibi fuerit mecum nihil amplius, uno
<ovid. pont. 1 7.26> Nempe salutaris, quam prius, ore minis.
<ovid. pont. 1 7.27> Nec tuus est genitor nos infitiatus amicos,
<ovid. pont. 1 7.28> Hortator studii causaque faxque mei:
<ovid. pont. 1 7.29> Cui nos et lacrimas, supremum in funere munus,
<ovid. pont. 1 7.30> Et dedimus medio scripta canenda foro.
<ovid. pont. 1 7.31> Adde quod est frater, tanto tibi iunctus amore,
<ovid. pont. 1 7.32> Quantus in Atridis Tyndaridisque fuit:
<ovid. pont. 1 7.33> Is me nec comitem nec dedignatus amicum est:
<ovid. pont. 1 7.34> Si tamen haec illi non nocitura putas.
<ovid. pont. 1 7.35> Si minus, hac quoque me mendacem parte fatebor:
<ovid. pont. 1 7.36> Clausa mihi potius tota sit ista domus.
<ovid. pont. 1 7.37> Sed neque claudenda est, et nulla potentia uires
<ovid. pont. 1 7.38> Praestandi, ne quid peccet amicus, habet.
<ovid. pont. 1 7.39> Et tamen ut cuperem culpam quoque posse negari,
<ovid. pont. 1 7.40> Sic facinus nemo nescit abesse mihi.
<ovid. pont. 1 7.41> Quod nisi delicti pars excusabilis esset,
<ovid. pont. 1 7.42> Parua relegari poena futura fuit.
<ovid. pont. 1 7.43> Ipse sed hoc uidit, qui peruidet omnia, Caesar,
<ovid. pont. 1 7.44> Stultitiam dici crimina posse mea:
<ovid. pont. 1 7.45> Quaque ego permisi, quaque est res passa, pepercit,
<ovid. pont. 1 7.46> Vsus et est modice fulminis igne sui.
<ovid. pont. 1 7.47> Nec uitam nec opes nec ademit posse reuerti,
<ovid. pont. 1 7.48> Si sua per uestras uicta sit ira preces.
<ovid. pont. 1 7.49> At grauiter cecidi. quid enim mirabile, si quis
<ovid. pont. 1 7.50> A Ioue percussus non leue uulnus habet?
<ovid. pont. 1 7.51> Ipse suas etiam uires inhiberet Achilles,
<ovid. pont. 1 7.52> Missa grauis ictus Pelias hasta dabat.
<ovid. pont. 1 7.53> Iudicium nobis igitur cum uindicis adsit,
<ovid. pont. 1 7.54> Non est cur tua me ianua nosse neget.
<ovid. pont. 1 7.55> Culta quidem, fateor, citra quam debuit, illa est:
<ovid. pont. 1 7.56> Sed fuit in fatis hoc quoque, credo, meis.
<ovid. pont. 1 7.57> Nec tamen officium sensit domus altera nostrum
<ovid. pont. 1 7.58> Sic illic: uestro sub Lare semper eram.
<ovid. pont. 1 7.59> Quaeque tua est pietas, ut te non excolat ipsum,
<ovid. pont. 1 7.60> Ius aliquod tecum fratris amicus habet.
<ovid. pont. 1 7.61> Quid quod, ut emeritis referenda est gratia semper,
<ovid. pont. 1 7.62> Sic est fortunae promeruisse tuae?
<ovid. pont. 1 7.63> Quod si permittis nobis suadere quid optes,
<ovid. pont. 1 7.64> Vt des quam reddas plura precare deos.
<ovid. pont. 1 7.65> Idque facis, quantumque licet meminisse, solebas
<ovid. pont. 1 7.66> Officii causae pluribus esse datis.
<ovid. pont. 1 7.67> Quo libet in numero me, Messaline, repone,
<ovid. pont. 1 7.68> Sim modo pars uestrae non aliena domus:
<ovid. pont. 1 7.69> Et mala Nasonem, quoniam meruisse uidetur,
<ovid. pont. 1 7.70> Si non ferre doles, at meruisse dole.
<ovid. pont. 1 8.1> A tibi dilecto missam Nasone salutem
<ovid. pont. 1 8.2> Accipe, pars animae magna, Seuere, meae.
<ovid. pont. 1 8.3> Neue roga quid agam. si persequar omnia, flebis;
<ovid. pont. 1 8.4> Summa satis nostri si tibi nota mali.
<ovid. pont. 1 8.5> Viuimus assiduis expertes pacis in armis,
<ovid. pont. 1 8.6> Dura pharetrato bella mouente Geta.
<ovid. pont. 1 8.7> Deque tot expulsis sum miles in exule solus:
<ovid. pont. 1 8.8> Tuta, neque inuideo, cetera turba latet.
<ovid. pont. 1 8.9> Quoque magis nostros uenia dignere libellos,
<ovid. pont. 1 8.10> Haec in procinctu carmina facta leges.
<ovid. pont. 1 8.11> Stat uetus urbs, ripae uicina binominis Histri,
<ovid. pont. 1 8.12> Moenibus et positu uix adeunda loci.
<ovid. pont. 1 8.13> Caspios Aegisos, de se si credimus ipsis,
<ovid. pont. 1 8.14> Condidit, et proprio nomine dixit opus.
<ovid. pont. 1 8.15> Hanc ferus, Odrysiis inopino Marte peremptis,
<ovid. pont. 1 8.16> Cepit et in regem sustulit arma Getes.
<ovid. pont. 1 8.17> Ille memor magni generis, uirtute quod auget,
<ovid. pont. 1 8.18> Protinus innumero milite cinctus adest.
<ovid. pont. 1 8.19> Nec prius abscessit, merita quam caede nocentum
<ovid. pont. 1 8.20><>
<ovid. pont. 1 8.21> At tibi, rex aeuo, detur, fortissime nostro,
<ovid. pont. 1 8.22> Semper honorata sceptra tenere manu.
<ovid. pont. 1 8.23> Teque, quod et praestat (quid enim tibi plenius optem?)
<ovid. pont. 1 8.24> Martia cum magno Caesare Roma probet.
<ovid. pont. 1 8.25> Sed memor unde abii, queror, o iucunde sodalis,
<ovid. pont. 1 8.26> Accedunt nostris saeua quod arma malis.
<ovid. pont. 1 8.27> Vt careo uobis, Stygias detrusus in oras,
<ovid. pont. 1 8.28> Quattuor autumnos Pleias orta facit.
<ovid. pont. 1 8.29> Nec tu credideris urbanae commoda uitae
<ovid. pont. 1 8.30> Quaerere Nasonem, quaerit et illa tamen.
<ovid. pont. 1 8.31> Nam modo uos animo dulces reminiscor amici,
<ovid. pont. 1 8.32> Nunc mihi cum cara coniuge nata subit:
<ovid. pont. 1 8.33> Aque domo rursus pulchrae loca uertor ad urbis,
<ovid. pont. 1 8.34> Cunctaque mens oculis peruidet usa suis.
<ovid. pont. 1 8.35> Nunc fora, nunc aedes, nunc marmore tecta theatra,
<ovid. pont. 1 8.36> Nunc subit aequata porticus omnis humo.
<ovid. pont. 1 8.37> Gramina nunc Campi pulchros spectantis in hortos,
<ovid. pont. 1 8.38> Stagnaque et euripi Virgineusque liquor.
<ovid. pont. 1 8.39> At, puto, sic urbis misero est erepta uoluptas,
<ovid. pont. 1 8.40> Quolibet ut saltem rure frui liceat?
<ovid. pont. 1 8.41> Non meus amissos animus desiderat agros,
<ovid. pont. 1 8.42> Ruraque Paeligno conspicienda solo,
<ovid. pont. 1 8.43> Nec quos piniferis positos in collibus hortos
<ovid. pont. 1 8.44> Spectat Flaminiae Clodia iuncta uiae.
<ovid. pont. 1 8.45> Quos ego nescio cui colui, quibus ipse solebam
<ovid. pont. 1 8.46> Ad sata fontanas, nec pudet, addere aquas:
<ovid. pont. 1 8.47> Sunt ubi, si uiuunt, nostra quoque consita quaedam,
<ovid. pont. 1 8.48> Sed non et nostra poma legenda manu.
<ovid. pont. 1 8.49> Pro quibus amissis utinam contingere possit
<ovid. pont. 1 8.50> Hic saltem profugo glaeba colenda mihi!
<ovid. pont. 1 8.51> Ipse ego pendentis, liceat modo, rupe capellas,
<ovid. pont. 1 8.52> Ipse uelim baculo pascere nixus oues;
<ovid. pont. 1 8.53> Ipse ego, ne solitis insistant pectora curis,
<ovid. pont. 1 8.54> Ducam ruricolas sub iuga curua boues;
<ovid. pont. 1 8.55> Et discam Getici quae norunt uerba iuuenci,
<ovid. pont. 1 8.56> Adsuetas illis adiciamque minas.
<ovid. pont. 1 8.57> Ipse manu capulum pressi moderatus aratri
<ovid. pont. 1 8.58> Experiar mota spargere semen humo.
<ovid. pont. 1 8.59> Nec dubitem longis purgare ligonibus herbas,
<ovid. pont. 1 8.60> Et dare iam sitiens quas bibat hortus aquas.
<ovid. pont. 1 8.61> Vnde sed hoc nobis, minimum quos inter et hostem
<ovid. pont. 1 8.62> Discrimen murus clausaque porta facit?
<ovid. pont. 1 8.63> At tibi nascenti, quod toto pectore laetor,
<ovid. pont. 1 8.64> Nerunt fatales fortia fila deae.
<ovid. pont. 1 8.65> Te modo Campus habet, densa modo porticus umbra,
<ovid. pont. 1 8.66> Nunc, in quo ponis tempora rara, forum:
<ovid. pont. 1 8.67> Vmbria nunc reuocat, nec non Albana petentem
<ovid. pont. 1 8.68> Appia feruenti ducit in arua rota.
<ovid. pont. 1 8.69> Forsitan hic optes, ut iustam supprimat iram
<ovid. pont. 1 8.70> Caesar, et hospitium sit tua uilla meum.
<ovid. pont. 1 8.71> A! nimium est, quod, amice, petis: moderatius opta,
<ovid. pont. 1 8.72> Et uoti quaeso contrahe uela tui.
<ovid. pont. 1 8.73> Terra uelim propior nullique obnoxia bello
<ovid. pont. 1 8.74> Detur: erit nostris pars bona dempta malis.
<ovid. pont. 1 9.1> Quae mihi de rapto tua uenit epistula Celso,
<ovid. pont. 1 9.2> Protinus est lacrimis umida facta meis;
<ovid. pont. 1 9.3> Quodque nefas dictu, fieri nec posse putaui,
<ovid. pont. 1 9.4> Inuitis oculis littera lecta tua est.
<ovid. pont. 1 9.5> Nec quicquam ad nostras peruenit acerbius aures,
<ovid. pont. 1 9.6> Vt sumus in Ponto, perueniatque precor.
<ovid. pont. 1 9.7> Ante meos oculos tamquam praesentis imago
<ovid. pont. 1 9.8> Haeret, et exstinctum uiuere fingit amor.
<ovid. pont. 1 9.9> Saepe refert animus lusus grauitate carentes,
<ovid. pont. 1 9.10> Seria cum liquida saepe peracta fide.
<ovid. pont. 1 9.11> Nulla tamen subeunt mihi tempora densius illis,
<ovid. pont. 1 9.12> Quae uellem uitae summa fuisse meae,
<ovid. pont. 1 9.13> Cum domus ingenti subito mea lapsa ruina
<ovid. pont. 1 9.14> Concidit in domini procubuitque caput.
<ovid. pont. 1 9.15> Affuit ille mihi, cum me pars magna reliquit,
<ovid. pont. 1 9.16> Maxime, fortunae nec fuit ipse comes.
<ovid. pont. 1 9.17> Illum ego non aliter flentem mea funera uidi,
<ovid. pont. 1 9.18> Ponendus quam si frater in igne foret.
<ovid. pont. 1 9.19> Haesit in amplexu consolatusque iacentem est,
<ovid. pont. 1 9.20> Cumque meis lacrimis miscuit usque suas.
<ovid. pont. 1 9.21> O quotiens uitae custos inuisus amarae
<ovid. pont. 1 9.22> Continuit promptas in mea fata manus!
<ovid. pont. 1 9.23> O quotiens dixit "placabilis ira deorum est:
<ovid. pont. 1 9.24> Viue nec ignosci tu tibi posse nega!"
<ovid. pont. 1 9.25> Vox tamen illa fuit celeberrima, "respice, quantum
<ovid. pont. 1 9.26> Debeat auxilium Maximus esse tibi.
<ovid. pont. 1 9.27> Maximus incumbet, quaque est pietate, rogabit,
<ovid. pont. 1 9.28> Ne sit ad extremum Caesaris ira tenax;
<ovid. pont. 1 9.29> Cumque suis fratris uires adhibebit, et omnem,
<ovid. pont. 1 9.30> Quo leuius doleas, experietur opem".
<ovid. pont. 1 9.31> Haec mihi uerba malae minuerunt taedia uitae.
<ovid. pont. 1 9.32> Quae tu ne fuerint, Maxime, uana caue.
<ovid. pont. 1 9.33> Huc quoque uenturum mihi se iurare solebat
<ovid. pont. 1 9.34> Non nisi te longae ius sibi dante uiae.
<ovid. pont. 1 9.35> Nam tua non alio coluit penetralia ritu,
<ovid. pont. 1 9.36> Terrarum dominos quam colis ipse deos.
<ovid. pont. 1 9.37> Crede mihi, multos habeas cum dignus amicos,
<ovid. pont. 1 9.38> Non fuit e multis quolibet ille minor,
<ovid. pont. 1 9.39> Si modo non census nec clarum nomen auorum
<ovid. pont. 1 9.40> Sed probitas magnos ingeniumque facit.
<ovid. pont. 1 9.41> Iure igitur lacrimas Celso libamus adempto,
<ovid. pont. 1 9.42> Cum fugerem, uiuo quas dedit ille mihi:
<ovid. pont. 1 9.43> Carmina iure damus raros testantia mores,
<ovid. pont. 1 9.44> Vt tua uenturi nomina, Celse, legant.
<ovid. pont. 1 9.45> Hoc est, quod possum Geticis tibi mittere ab aruis:
<ovid. pont. 1 9.46> Hoc solum est istic quod licet esse meum.
<ovid. pont. 1 9.47> Funera non potui comitare nec ungere corpus,
<ovid. pont. 1 9.48> Aque tuis toto diuidor orbe rogis.
<ovid. pont. 1 9.49> Qui potuit, quem tu pro numine uiuus habebas,
<ovid. pont. 1 9.50> Praestitit officium Maximus omne tibi.
<ovid. pont. 1 9.51> Ille tibi exsequias et magni funus honoris
<ovid. pont. 1 9.52> Fecit et in gelidos uersit amoma sinus,
<ovid. pont. 1 9.53> Diluit et lacrimis maerens unguenta profusis
<ovid. pont. 1 9.54> Ossaque uicina condita texit humo.
<ovid. pont. 1 9.55> Qui quoniam exstinctis, quae debet, praestat amicis,
<ovid. pont. 1 9.56> Et nos exstinctis adnumerare potest.
<ovid. pont. 1 10.1> Naso suo profugus mittit tibi, Flacce, salutem,
<ovid. pont. 1 10.2> Mittere rem siquis, qua caret ipse, potest.
<ovid. pont. 1 10.3> Longus enim curis uitiatum corpus amaris
<ovid. pont. 1 10.4> Non patitur uires languor habere suas.
<ovid. pont. 1 10.5> Nec dolor ullus adest, nec febribus uror anhelis,
<ovid. pont. 1 10.6> Et peragit soliti uena tenoris iter.
<ovid. pont. 1 10.7> Os hebes est positaeque mouent fastidia mensae,
<ovid. pont. 1 10.8> Et queror, inuisi cum uenit hora cibi.
<ovid. pont. 1 10.9> Quod mare quod tellus appone quod educat aer,
<ovid. pont. 1 10.10> Nil ibi, quod nobis esuriatur, erit.
<ovid. pont. 1 10.11> Nectar et ambrosiam, latices epulasque deorum,
<ovid. pont. 1 10.12> Det mihi formosa naua Iuuenta manu:
<ovid. pont. 1 10.13> Non tamen exacuet torpens sapor ille palatum,
<ovid. pont. 1 10.14> Stabit et in stomacho pondus inerte diu.
<ovid. pont. 1 10.15> Haec ego non ausim, cum sint uerissima, cuiuis
<ovid. pont. 1 10.16> Scribere, delicias ne mala nostra uocet.
<ovid. pont. 1 10.17> Scilicet is status est, ea rerum forma mearum,
<ovid. pont. 1 10.18> Deliciis etiam possit ut esse locus.
<ovid. pont. 1 10.19> Delicias illi precor has contingere, siquis
<ovid. pont. 1 10.20> Ne mihi sit leuior Caesaris ira timet.
<ovid. pont. 1 10.21> Is quoque, qui gracili cibus est in corpore, somnus,
<ovid. pont. 1 10.22> Non alit officio corpus inane suo.
<ovid. pont. 1 10.23> Sed uigilo uigilantque mei sine fine dolores,
<ovid. pont. 1 10.24> Quorum materiam dat locus ipse mihi.
<ovid. pont. 1 10.25> Vix igitur possis uisos agnoscere uultus,
<ovid. pont. 1 10.26> Quoque ierit quaeras qui fuit ante color.
<ovid. pont. 1 10.27> Paruus in exiles sucus mihi peruenit artus,
<ovid. pont. 1 10.28> Membraque sunt cera pallidiora noua.
<ovid. pont. 1 10.29> Non haec immodico contraxi damna Lyaeo:
<ovid. pont. 1 10.30> Scis mihi quam solae paene bibantur aquae.
<ovid. pont. 1 10.31> Non epulis oneror: quarum si tangar amore,
<ovid. pont. 1 10.32> Est tamen in Geticis copia nulla locis.
<ovid. pont. 1 10.33> Nec uires adimit Veneris damnosa uoluptas
<ovid. pont. 1 10.34> Non solet in maestos illa uenire toros.
<ovid. pont. 1 10.35> Vnda locusque nocent et causa ualentior istis,
<ovid. pont. 1 10.36> Anxietas animi, quae mihi semper adest.
<ovid. pont. 1 10.37> Haec nisi tu pariter simili cum fratre leuares,
<ovid. pont. 1 10.38> Vix mens tristitiae nostra tulisset onus.
<ovid. pont. 1 10.39> Vos estis fracto tellus non dura phaselo:
<ovid. pont. 1 10.40> Quamque negant multi, uos mihi fertis opem.
<ovid. pont. 1 10.41> Ferte, precor, semper, quia semper egebimus illa,
<ovid. pont. 1 10.42> Caesaris offensum dum mihi numen erit.
<ovid. pont. 1 10.43> Qui meritam nobis minuat, non finiat, iram,
<ovid. pont. 1 10.44> Suppliciter uestros quisque rogate deos.
<ovid. pont. 2 1.1> Huc quoque Caesarei peruenit fama triumphi,
<ovid. pont. 2 1.2> Languida quo fessi uix uenit aura noti.
<ovid. pont. 2 1.3> Nil fore dulce mihi Scythica regione putaui:
<ovid. pont. 2 1.4> Iam minus hic odio est, quam fuit ante, locus.
<ovid. pont. 2 1.5> Tandem aliquid pulsa curarum nube serenum
<ovid. pont. 2 1.6> Vidi, fortunae uerba dedique meae.
<ovid. pont. 2 1.7> Nolit ut ulla mihi contingere gaudia Caesar,
<ovid. pont. 2 1.8> Velle potest cuiuis haec tamen una dari.
<ovid. pont. 2 1.9> Di quoque, ut a cunctis hilari pietate colantur,
<ovid. pont. 2 1.10> Tristitiam poni per sua festa iubent.
<ovid. pont. 2 1.11> Denique, quod certus furor est audere fateri,
<ovid. pont. 2 1.12> Hac ego laetitia, si uetet ipse, fruar.
<ovid. pont. 2 1.13> Iuppiter utilibus quotiens iuuat imbribus agros,
<ovid. pont. 2 1.14> Mixta tenax segeti crescere lappa solet.
<ovid. pont. 2 1.15> Nos quoque frugiferum sentimus inutilis herba
<ovid. pont. 2 1.16> Numen, et inuita saepe iuuamur ope.
<ovid. pont. 2 1.17> Gaudia Caesareae mentis pro parte uirili
<ovid. pont. 2 1.18> Sunt mea: priuati nil habet illa domus.
<ovid. pont. 2 1.19> Gratia, Fama, tibi, per quam spectata triumphi
<ovid. pont. 2 1.20> Incluso mediis est mihi pompa Getis.
<ovid. pont. 2 1.21> Indice te didici, nuper uisenda coisse
<ovid. pont. 2 1.22> Innumeras gentes ad ducis ora sui:
<ovid. pont. 2 1.23> Quaeque capit uastis immensum moenibus orbem,
<ovid. pont. 2 1.24> Hospitiis Romam uix habuisse locum.
<ovid. pont. 2 1.25> Tu mihi narrasti, cum multis lucibus ante
<ovid. pont. 2 1.26> Fuderit assiduas nubilus Auster aquas,
<ovid. pont. 2 1.27> Numine caelesti solem fulsisse serenum,
<ovid. pont. 2 1.28> Cum populi uultu conueniente die,
<ovid. pont. 2 1.29> Atque ita uictorem cum magnae uocis honore
<ovid. pont. 2 1.30> Bellica laudatis dona dedisse uiris,
<ovid. pont. 2 1.31> Claraque sumpturum pictas insignia uestes
<ovid. pont. 2 1.32> Tura prius sanctis imposuisse focis,
<ovid. pont. 2 1.33> Iustitiamque sui caste placasse parentis,
<ovid. pont. 2 1.34> Illo quae templum pectore semper habet,
<ovid. pont. 2 1.35> Quaque ierit, felix adiectum plausibus omen,
<ovid. pont. 2 1.36> Saxaque roratis erubuisse rosis;
<ovid. pont. 2 1.37> Protinus argento uersos imitantia muros
<ovid. pont. 2 1.38> Barbara cum pictis oppida lata uiris,
<ovid. pont. 2 1.39> Fluminaque et montes et in altis proelia siluis,
<ovid. pont. 2 1.40> Armaque cum telis in strue mixta sua,
<ovid. pont. 2 1.41> Deque tropaeorum, quod sol incenderit, auro
<ovid. pont. 2 1.42> Aurea Romani tecta fuisse fori,
<ovid. pont. 2 1.43> Totque tulisse duces captiuis addita collis
<ovid. pont. 2 1.44> Vincula, paene hostis quot satis esse fuit.
<ovid. pont. 2 1.45> Maxima pars horum uitam ueniamque tulerunt,
<ovid. pont. 2 1.46> In quibus et belli summa caputque Bato.
<ovid. pont. 2 1.47> Cur ego posse negem minui mihi numinis iram,
<ovid. pont. 2 1.48> Cum uideam mitis hostibus esse deos?
<ovid. pont. 2 1.49> Pertulit hic idem nobis, Germanice, rumor,
<ovid. pont. 2 1.50> Oppida sub titulo nominis isse tui.
<ovid. pont. 2 1.51> Atque ea te contra nec muri mole nec armis
<ovid. pont. 2 1.52> Nec satis ingenio tuta fuisse loci.
<ovid. pont. 2 1.53> Di tibi dent annos, a te nam cetera sumes,
<ovid. pont. 2 1.54> Sint modo uirtuti tempora longa tuae.
<ovid. pont. 2 1.55> Quod precor, eueniet: sunt quiddam oracula uatum:
<ovid. pont. 2 1.56> Nam deus optanti prospera signa dedit.
<ovid. pont. 2 1.57> Te quoque uictorem Tarpeias scandere in arces
<ovid. pont. 2 1.58> Laeta coronatis Roma uidebit equis;
<ovid. pont. 2 1.59> Maturosque pater nati spectabit honores,
<ovid. pont. 2 1.60> Gaudia percipiens, quae dedit ipse suis.
<ovid. pont. 2 1.61> Iam nunc haec a me, iuuenum belloque togaque
<ovid. pont. 2 1.62> Maxime, dicta tibi uaticinante nota.
<ovid. pont. 2 1.63> Hunc quoque carminibus referam fortasse triumphum,
<ovid. pont. 2 1.64> Sufficiet nostris si modo uita malis,
<ovid. pont. 2 1.65> Imbuero Scythicas si non prius ipse sagittas,
<ovid. pont. 2 1.66> Abstuleritque ferox hoc caput ense Getes.
<ovid. pont. 2 1.67> Quae si me saluo dabitur tua laurea templis,
<ovid. pont. 2 1.68> Omina bis dices uera fuisse mea.
<ovid. pont. 2 2.1> Ille domus uestrae primis uenerator ab annis,
<ovid. pont. 2 2.2> Pulsus ad Euxini Naso sinistra freti,
<ovid. pont. 2 2.3> Mittit ab indomitis hanc, Messaline, salutem,
<ovid. pont. 2 2.4> Quam solitus praesens est tibi ferre, Getis.
<ovid. pont. 2 2.5> Ei mihi, si lecto uultus tibi nomine non est
<ovid. pont. 2 2.6> Qui fuit, et dubitas cetera perlegere!
<ovid. pont. 2 2.7> Perlege, nec mecum pariter mea uerba relega:
<ovid. pont. 2 2.8> Vrbe licet uestra uersibus esse meis.
<ovid. pont. 2 2.9> Non ego concepi, si Pelion Ossa tulisset,
<ovid. pont. 2 2.10> Clara mea tangi sidera posse manu,
<ovid. pont. 2 2.11> Nec nos Enceladi dementia castra secuti
<ovid. pont. 2 2.12> In rerum dominos mouimus arma deos,
<ovid. pont. 2 2.13> Nec, quod Tydidae temeraria dextera fecit,
<ovid. pont. 2 2.14> Numina sunt telis ulla petita meis.
<ovid. pont. 2 2.15> Est mea culpa grauis, sed quae me perdere solum
<ovid. pont. 2 2.16> Ausa sit, et nullum maius adorta nefas.
<ovid. pont. 2 2.17> Nil nisi non sapiens possum timidusque uocari:
<ovid. pont. 2 2.18> Haec duo sunt animi nomina uera mei.
<ovid. pont. 2 2.19> Esse quidem fateor meritam post Caesaris iram
<ovid. pont. 2 2.20> Difficilem precibus te quoque iure meis;
<ovid. pont. 2 2.21> Quaeque tua est pietas in totum nomen Iuli,
<ovid. pont. 2 2.22> Te laedi, cum quis laeditur inde, putas.
<ovid. pont. 2 2.23> Sed licet arma feras et uulnera saeua mineris,
<ovid. pont. 2 2.24> Non tamen efficies ut timeare mihi.
<ovid. pont. 2 2.25> Puppis Achaemeniden Graium Troiana recepit
<ovid. pont. 2 2.26> Profuit et Myso Pelias hasta duci.
<ovid. pont. 2 2.27> Confugit interdum templi uiolator ad aram,
<ovid. pont. 2 2.28> Nec petere offensi numinis horret opem.
<ovid. pont. 2 2.29> Dixerit hoc aliquis tutum non esse. fatemur.
<ovid. pont. 2 2.30> Sed non per placidas it mea puppis aquas.
<ovid. pont. 2 2.31> Tuta petant alii: fortuna miserrima tuta est:
<ovid. pont. 2 2.32> Nam timor euentus deterioris abest.
<ovid. pont. 2 2.33><>
<ovid. pont. 2 2.34><>
<ovid. pont. 2 2.35> Qui rapitur spumante salo, sua brachia tendens
<ovid. pont. 2 2.36> Porrigit ad spinas duraque saxa manus,
<ovid. pont. 2 2.37> Accipitremque timens pennis trepidantibus ales
<ovid. pont. 2 2.38> Audet ad humanos fessa uenire sinus,
<ovid. pont. 2 2.39> Nec se uicino dubitat committere tecto,
<ovid. pont. 2 2.40> Quae fugit infestos territa cerua canes.
<ovid. pont. 2 2.41> Da, precor, accessum lacrimis, mitissime, nostris,
<ovid. pont. 2 2.42> Nec rigidam timidis uocibus obde forem,
<ovid. pont. 2 2.43> Verbaque nostra fauens Romana ad numina perfer,
<ovid. pont. 2 2.44> Non tibi Tarpeio culta Tonante minus,
<ovid. pont. 2 2.45> Mandatique mei legatus suscipe causam:
<ovid. pont. 2 2.46> Nulla meo quamuis nomine causa bona est.
<ovid. pont. 2 2.47> Iam prope depositus, certe iam frigidus aeger,
<ovid. pont. 2 2.48> Seruatus per te, si modo seruor, ero.
<ovid. pont. 2 2.49> Nunc tua pro lassis nitatur gratia rebus,
<ovid. pont. 2 2.50> Principis aeterni quam tibi praestat amor.
<ovid. pont. 2 2.51> Nunc tibi et eloquii nitor ille domesticus adsit,
<ovid. pont. 2 2.52> Quo poteras trepidis utilis esse reis.
<ovid. pont. 2 2.53> Viuit enim in uobis facundi lingua parentis,
<ovid. pont. 2 2.54> Et res heredem repperit illa suum.
<ovid. pont. 2 2.55> Hanc ego, non ut me defendere temptet, adoro:
<ovid. pont. 2 2.56> Non est confessi causa tuenda rei.
<ovid. pont. 2 2.57> Num tamen excuses erroris origine factum,
<ovid. pont. 2 2.58> An nihil expediat tale mouere, uide.
<ovid. pont. 2 2.59> Vulneris id genus est quod, cum sanabile non sit
<ovid. pont. 2 2.60> Non contrectari tutius esse puto.
<ovid. pont. 2 2.61> Lingua, sile. non est ultra narrabile quicquam.
<ovid. pont. 2 2.62> Posse uelim cineres obruere ipse meos.
<ovid. pont. 2 2.63> Sic igitur, quasi me nullus deceperit error,
<ovid. pont. 2 2.64> Verba fac, ut uita, quam dedit ille, fruar;
<ovid. pont. 2 2.65> Cumque serenus erit uultusque remiserit illos,
<ovid. pont. 2 2.66> Qui secum terras imperiumque mouent,
<ovid. pont. 2 2.67> Exiguam ne me praedam sinat esse Getarum,
<ovid. pont. 2 2.68> Detque solum miserae mite, precare, fugae.
<ovid. pont. 2 2.69> Tempus adest aptum precibus. ualet ille uidetque
<ovid. pont. 2 2.70> Quas fecit uires, Roma, ualere tuas.
<ovid. pont. 2 2.71> Incolumi coniunx sua puluinaria seruat;
<ovid. pont. 2 2.72> Promouet Ausonium filius imperium;
<ovid. pont. 2 2.73> Praeterit ipse suos animo Germanicus annos,
<ovid. pont. 2 2.74> Nec uigor est Drusi nobilitate minor.
<ovid. pont. 2 2.75> Adde nurum neptesque pias natosque nepotum
<ovid. pont. 2 2.76> Ceteraque Augustae membra ualere domus;
<ovid. pont. 2 2.77> Adde triumphatos modo Paeonas, adde quieti
<ovid. pont. 2 2.78> Subdita montanae brachia Dalmatiae.
<ovid. pont. 2 2.79> Nec dedignata est abiectis Illyris armis
<ovid. pont. 2 2.80> Caesareum famulo uertice ferre pedem.
<ovid. pont. 2 2.81> Ipse super currum placido spectabilis ore
<ovid. pont. 2 2.82> Tempora Phoebea uirgine nexa tulit.
<ovid. pont. 2 2.83> Quem pia uobiscum proles comitauit euntem,
<ovid. pont. 2 2.84> Digna parente suo nominibusque datis,
<ovid. pont. 2 2.85> Fratribus adsimiles, quos proxima templa tenentis
<ovid. pont. 2 2.86> Diuus ab excelsa Iulius aede uidet.
<ovid. pont. 2 2.87> His Messalinus, quibus omnia cedere debent,
<ovid. pont. 2 2.88> Primum laetitiae non negat esse locum.
<ovid. pont. 2 2.89> Quicquid ab his superest, uenit in certamen amoris:
<ovid. pont. 2 2.90> Hac hominum nulli parte secundus erit.
<ovid. pont. 2 2.91> Hanc colet ante diem qua, quae decreta merenti,
<ovid. pont. 2 2.92> Venit honoratis laurea digna comis.
<ovid. pont. 2 2.93> Felices, quibus, o, licuit spectare triumphos
<ovid. pont. 2 2.94> Et ducis ore deos aequiperante frui!
<ovid. pont. 2 2.95> At mihi Sauromatae pro Caesaris ore uidendi
<ovid. pont. 2 2.96> Terraque pacis inops undaque uincta gelu.
<ovid. pont. 2 2.97> Si tamen haec audis et uox mea peruenit istuc,
<ovid. pont. 2 2.98> Sit tua mutando gratia blanda loco.
<ovid. pont. 2 2.99> Hoc pater ille tuus primo mihi cultus ab aeuo,
<ovid. pont. 2 2.100> Si quid habet sensus umbra diserta, petit.
<ovid. pont. 2 2.101> Hoc petit et frater, quamuis fortasse ueretur
<ovid. pont. 2 2.102> Seruandi noceat ne tibi cura mei.
<ovid. pont. 2 2.103> Tota domus rogat hoc: nec tu potes ipse negare
<ovid. pont. 2 2.104> Et nos in turbae parte fuisse tuae.
<ovid. pont. 2 2.105> Ingenii certe, quo nos male sensimus usos,
<ovid. pont. 2 2.106> Artibus exceptis, saepe probator eras.
<ovid. pont. 2 2.107> Nec mea, si tantum peccata nouissima demas,
<ovid. pont. 2 2.108> Esse potest domui uita pudenda tuae.
<ovid. pont. 2 2.109> Sic igitur uestrae uigeant penetralia gentis,
<ovid. pont. 2 2.110> Curaque sit superis Caesaribusque tui:
<ovid. pont. 2 2.111> Mite, sed iratum merito mihi, numen adora,
<ovid. pont. 2 2.112> Eximar ut Scythici de feritate loci.
<ovid. pont. 2 2.113> Difficile est, fateor: sed tendit in ardua uirtus,
<ovid. pont. 2 2.114> Et talis meriti gratia maior erit.
<ovid. pont. 2 2.115> Nec tamen Aetnaeus uasto Polyphemus in antro
<ovid. pont. 2 2.116> Accipiet uoces Antiphatesue tuas:
<ovid. pont. 2 2.117> Sed placidus facilisque parens ueniaeque paratus,
<ovid. pont. 2 2.118> Et qui fulmineo saepe sine igne tonat.
<ovid. pont. 2 2.119> Qui cum triste aliquid statuit, fit tristis et ipse,
<ovid. pont. 2 2.120> Cuique fere poenam sumere poena sua est.
<ovid. pont. 2 2.121> Victa tamen uitio est huius clementia nostro,
<ovid. pont. 2 2.122> Venit et ad uires ira coacta suas.
<ovid. pont. 2 2.123> Qui quoniam patria toto sumus orbe remoti,
<ovid. pont. 2 2.124> Nec licet ante ipsos procubuisse deos,
<ovid. pont. 2 2.125> Quos colis, ad superos haec fer mandata sacerdos,
<ovid. pont. 2 2.126> Adde sed et proprias ad mea uerba preces.
<ovid. pont. 2 2.127> Sic tamen haec tempta, si non nocitura putabis.
<ovid. pont. 2 2.128> Ignosces. timeo naufragus omne fretum.
<ovid. pont. 2 3.1> Maxime, qui claris nomen uirtutibus aequas,
<ovid. pont. 2 3.2> Nec sinis ingenium nobilitate premi,
<ovid. pont. 2 3.3> Culte mihi (quid enim status hic a funere differt?)
<ovid. pont. 2 3.4> Supremum uitae tempus adusque meae,
<ovid. pont. 2 3.5> Rem facis, afflictum non auersatus amicum,
<ovid. pont. 2 3.6> Qua non est aeuo rarior ulta tuo.
<ovid. pont. 2 3.7> Turpe quidem dictu, sed, si modo uera fatemur,
<ovid. pont. 2 3.8> Vulgus amicitias utilitate probat.
<ovid. pont. 2 3.9> Cura, quid expediat, prius est, quam quid sit honestum,
<ovid. pont. 2 3.10> Et cum fortuna statque caditque fides.
<ovid. pont. 2 3.11> Nec facile inuenias multis in milibus unum,
<ovid. pont. 2 3.12> Virtutem pretium qui putet esse sui.
<ovid. pont. 2 3.13> Ipse decor, recte facti si praemia desint,
<ovid. pont. 2 3.14> Non mouet, et gratis paenitet esse probum.
<ovid. pont. 2 3.15> Nil nisi quod prodest carum est: sed detrahe menti
<ovid. pont. 2 3.16> Spem fructus auidae, nemo petendus erit.
<ovid. pont. 2 3.17> At reditus iam quisque suos amat, et sibi quid sit
<ovid. pont. 2 3.18> Vtile, sollicitis supputat articulis.
<ovid. pont. 2 3.19> Illud amicitiae quondam uenerabile numen
<ovid. pont. 2 3.20> Prostat et in quaestu pro meretrice sedet.
<ovid. pont. 2 3.21> Quo magis admiror, non, ut torrentibus undis,
<ovid. pont. 2 3.22> Communis uitii te quoque labe trahi.
<ovid. pont. 2 3.23> Diligitur nemo, nisi cui fortuna secunda est:
<ovid. pont. 2 3.24> Quae, simul intonuit, proxima quaeque fugat.
<ovid. pont. 2 3.25> En ego, non paucis quondam munitus amicis,
<ovid. pont. 2 3.26> Dum flauit uelis aura secunda meis,
<ovid. pont. 2 3.27> Vt fera nimboso tumuerunt aequora uento,
<ovid. pont. 2 3.28> In mediis lacera naue relinquor aquis;
<ovid. pont. 2 3.29> Cumque alii nolint etiam me nosse uideri,
<ovid. pont. 2 3.30> Vix duo proiecto tresue tulistis opem.
<ovid. pont. 2 3.31> Quorum tu princeps. neque enim comes esse, sed auctor,
<ovid. pont. 2 3.32> Nec petere exemplum, sed dare dignus eras.
<ovid. pont. 2 3.33> Te, nihil exactos nisi nos peccasse fatentem,
<ovid. pont. 2 3.34> Sponte sua probitas officiumque iuuat.
<ovid. pont. 2 3.35> Iudice te mercede caret per seque petenda est
<ovid. pont. 2 3.36> Externis uirtus incomitata bonis.
<ovid. pont. 2 3.37> Turpe putas abigi, quia sit miserandus, amicum,
<ovid. pont. 2 3.38> Quodque sit infelix, desinere esse tuum.
<ovid. pont. 2 3.39> Mitius est lasso digitum supponere mento,
<ovid. pont. 2 3.40> Mergere quam liquidis ora natantis aquis.
<ovid. pont. 2 3.41> Cerne quid Aeacides post mortem praestet amico:
<ovid. pont. 2 3.42> Instar et hanc uitam mortis habere puta.
<ovid. pont. 2 3.43> Pirithoum Theseus Stygias comitauit ad undas:
<ovid. pont. 2 3.44> A Stygia quantum mors mea distat aqua?
<ovid. pont. 2 3.45> Adfuit insano iuuenis Phoceus Orestae:
<ovid. pont. 2 3.46> Et mea non minimum culpa furoris habet.
<ovid. pont. 2 3.47> Tu quoque magnorum laudes admitte uirorum,
<ovid. pont. 2 3.48> Vt facis, et lapso quam potes affer opem.
<ovid. pont. 2 3.49> Si bene te noui, si, qui prius esse solebas,
<ovid. pont. 2 3.50> Nunc quoque es, atque animi non cecidere tui,
<ovid. pont. 2 3.51> Quo Fortuna magis saeuit, magis ipse resistis,
<ovid. pont. 2 3.52> Vtque decet, ne te uicerit illa, caues;
<ovid. pont. 2 3.53> Et bene uti pugnes, bene pugnans efficit hostis.
<ovid. pont. 2 3.54> Sic eadem prodest causa nocetque mihi.
<ovid. pont. 2 3.55> Scilicet indignum, iuuenis carissime, ducis
<ovid. pont. 2 3.56> Te fieri comitem stantis in orbe deae.
<ovid. pont. 2 3.57> Firmus es, et quoniam non sunt ea, qualia uelles,
<ovid. pont. 2 3.58> Vela regis quassae qualiacumque ratis.
<ovid. pont. 2 3.59> Quaeque ita concussa est, ut iam casura putetur,
<ovid. pont. 2 3.60> Restat adhuc umeris fulta ruina tuis.
<ovid. pont. 2 3.61> Ira quidem primo fuerat tua iusta, nec ipso
<ovid. pont. 2 3.62> Lenior, offensus qui mihi iure fuit.
<ovid. pont. 2 3.63> Quique dolor pectus tetigisset Caesaris alti,
<ovid. pont. 2 3.64> Illum iurabas protinus esse tuum.
<ovid. pont. 2 3.65> Vt tamen audita est nostrae tibi cladis origo,
<ovid. pont. 2 3.66> Diceris erratis ingemuisse meis.
<ovid. pont. 2 3.67> Tum tua me primum solari littera coepit
<ovid. pont. 2 3.68> Et laesum flecti spem dare posse deum.
<ovid. pont. 2 3.69> Mouit amicitiae tum te constantia longae,
<ovid. pont. 2 3.70> Ante tuos ortus quae mihi coepta fuit
<ovid. pont. 2 3.71> Et quod eras aliis factus, mihi natus amicus,
<ovid. pont. 2 3.72> Quodque tibi in cunis oscula prima dedi.
<ovid. pont. 2 3.73> Quod, cum uestra domus teneris mihi semper ab annis
<ovid. pont. 2 3.74> Culta sit, esse uetus me tibi cogit onus.
<ovid. pont. 2 3.75> Me tuus ille pater, Latiae facundia linguae,
<ovid. pont. 2 3.76> Quae non inferior nobilitate fuit,
<ovid. pont. 2 3.77> Primus ut auderem committere carmina famae
<ovid. pont. 2 3.78> Impulit: ingenii dux fuit ille mei.
<ovid. pont. 2 3.79> Nec quo sit primum nobis a tempore cultus
<ovid. pont. 2 3.80> Contendo fratrem posse referre tuum.
<ovid. pont. 2 3.81> Te tamen ante omnis ita sum complexus, ut unus
<ovid. pont. 2 3.82> Quolibet in casu gratia nostra fores.
<ovid. pont. 2 3.83> Vltima me tecum uidit maestisque cadentes
<ovid. pont. 2 3.84> Excepit lacrimas Aethalis Ilua genis:
<ovid. pont. 2 3.85> Cum tibi quaerenti, num uerus nuntius esset,
<ovid. pont. 2 3.86> Attulerat culpae quem mala fama meae,
<ovid. pont. 2 3.87> Inter confessum dubie dubieque negantem
<ovid. pont. 2 3.88> Haerebam, pauidas dante timore notas,
<ovid. pont. 2 3.89> Exemploque niuis, quam mollit aquaticus Auster,
<ovid. pont. 2 3.90> Gutta per attonitas ibat oborta genas.
<ovid. pont. 2 3.91> Haec igitur referens et quod mea crimina primi
<ovid. pont. 2 3.92> Erroris uenia posse latere uides,
<ovid. pont. 2 3.93> Respicis antiquum lassis in rebus amicum,
<ovid. pont. 2 3.94> Fomentisque iuuas uulnera nostra tuis.
<ovid. pont. 2 3.95> Pro quibus optandi si nobis copia fiat,
<ovid. pont. 2 3.96> Tam bene promerito commoda mille precer.
<ovid. pont. 2 3.97> Sed si sola mihi dentur tua uota, precabor
<ovid. pont. 2 3.98> Vt tibi sit saluo Caesare salua parens.
<ovid. pont. 2 3.99> Haec ego, cum faceres altaria pinguia ture,
<ovid. pont. 2 3.100> Te solitum memini prima rogare deos.
<ovid. pont. 2 4.1> Accipe colloquium gelido Nasonis ab Histro,
<ovid. pont. 2 4.2> Attice, iudicio non dubitande meo.
<ovid. pont. 2 4.3> Ecquid adhuc remanes memor infelicis amici,
<ovid. pont. 2 4.4> Deserit an partis languida cura suas?
<ovid. pont. 2 4.5> Non ita di mihi sunt tristes, ut credere possim
<ovid. pont. 2 4.6> Fasque putem iam te non meminisse mei.
<ovid. pont. 2 4.7> Ante oculos nostros posita est tua semper imago,
<ovid. pont. 2 4.8> Et uideor uultus mente uidere tuos.
<ovid. pont. 2 4.9> Seria multa mihi tecum collata recordor,
<ovid. pont. 2 4.10> Nec data iucundis tempora pauca iocis.
<ovid. pont. 2 4.11> Saepe citae longis uisae sermonibus horae,
<ovid. pont. 2 4.12> Saepe fuit breuior quam mea uerba dies.
<ovid. pont. 2 4.13> Saepe tuas uenit factum modo carmen ad auris
<ovid. pont. 2 4.14> Et noua iudicio subdita Musa tuo est.
<ovid. pont. 2 4.15> Quod tu laudaras, populo placuisse putabam.
<ovid. pont. 2 4.16> Hoc pretium curae dulce regentis erat.
<ovid. pont. 2 4.17> Vtque meus lima rasus liber esset amici,
<ovid. pont. 2 4.18> Non semel admonitu facta litura tuo est.
<ovid. pont. 2 4.19> Nos fora uiderunt pariter, nos porticus omnis,
<ovid. pont. 2 4.20> Nos uia, nos iunctis curua theatra locis.
<ovid. pont. 2 4.21> Denique tantus amor nobis, carissime, semper
<ovid. pont. 2 4.22> Quantus in Aeacide Nestorideque fuit.
<ovid. pont. 2 4.23> Non ego, si biberes securae pocula Lethes,
<ovid. pont. 2 4.24> Excidere haec credam pectore posse tuo.
<ovid. pont. 2 4.25> Longa dies citius brumali sidere, noxque
<ovid. pont. 2 4.26> Tardior hiberna solstitialis erit,
<ovid. pont. 2 4.27> Nec Babylon aestum, nec frigora Pontus habebit,
<ovid. pont. 2 4.28> Calthaque Paestanas uincet odore rosas,
<ovid. pont. 2 4.29> Quam tibi nostrarum ueniant obliuia rerum.
<ovid. pont. 2 4.30> Non ita pars fati candida nulla mei est.
<ovid. pont. 2 4.31> Ne tamen haec dici possit fiducia mendax
<ovid. pont. 2 4.32> Stultaque credulitas nostra fuisse, caue,
<ovid. pont. 2 4.33> Constantique fide ueterem tutare sodalem,
<ovid. pont. 2 4.34> Qua licet et quantum non onerosus ero.
<ovid. pont. 2 5.1> Condita disparibus numeris ego Naso Salano
<ovid. pont. 2 5.2> Praeposita misi uerba salute meo.
<ovid. pont. 2 5.3> Quae rata sit, cupio, rebusque ut comprobet omen,
<ovid. pont. 2 5.4> Te precor a saluo possit, amice, legi.
<ovid. pont. 2 5.5> Candor, in hoc aeuo res intermortua paene,
<ovid. pont. 2 5.6> Exigit ut faciam talia uota tuus.
<ovid. pont. 2 5.7> Nam fuerim quamuis modico tibi iunctus ab usu,
<ovid. pont. 2 5.8> Diceris exiliis indoluisse meis;
<ovid. pont. 2 5.9> Missaque ab Euxino legeres cum carmina Ponto,
<ovid. pont. 2 5.10> Illa tuus iuuit qualiacumque fauor;
<ovid. pont. 2 5.11> Optastique breui solui mihi Caesaris iram,
<ovid. pont. 2 5.12> Quod tamen optari, si sciat, ipse sinat.
<ovid. pont. 2 5.13> Moribus ista tuis tam mitia uota dedisti,
<ovid. pont. 2 5.14> Nec minus idcirco sunt ea grata mihi.
<ovid. pont. 2 5.15> Quoque magis moueare malis, doctissime, nostris,
<ovid. pont. 2 5.16> Credibile est fieri condicione loci.
<ovid. pont. 2 5.17> Vix hac inuenies totum, mihi crede, per orbem,
<ovid. pont. 2 5.18> Quae minus Augusta pace fruatur humus.
<ovid. pont. 2 5.19> Tu tamen hic structos inter fera proelia uersus
<ovid. pont. 2 5.20> Et legis et lectos ore fauente probas,
<ovid. pont. 2 5.21> Ingenioque meo, uena quod paupere manat,
<ovid. pont. 2 5.22> Plaudis, et e riuo flumina magna facis.
<ovid. pont. 2 5.23> Grata quidem sunt haec animo suffragia nostro,
<ovid. pont. 2 5.24> Vix sibi cum miseros posse placere putes.
<ovid. pont. 2 5.25> Dum tamen in rebus temptamus carmina paruis,
<ovid. pont. 2 5.26> Materiae gracili sufficit ingenium.
<ovid. pont. 2 5.27> Nuper, ut huc magni peruenit fama triumphi,
<ovid. pont. 2 5.28> Ausus sum tantae sumere molis opus.
<ovid. pont. 2 5.29> Obruit audentem rerum grauitasque nitorque,
<ovid. pont. 2 5.30> Nec potui coepti pondera ferre mei.
<ovid. pont. 2 5.31> Illic, quam laudes, erit officiosa uoluntas:
<ovid. pont. 2 5.32> Cetera materia debilitata iacent,
<ovid. pont. 2 5.33> Qui si forte liber uestras peruenit ad auris,
<ovid. pont. 2 5.34> Tutelam mando sentiat ille tuam.
<ovid. pont. 2 5.35> Hoc tibi facturo, uel si non ipse rogarem,
<ovid. pont. 2 5.36> Accedat cumulus gratia nostra leuis.
<ovid. pont. 2 5.37> Non ego laudandus, sed sunt tua pectora, lacte
<ovid. pont. 2 5.38> Et non calcata candidiora niue:
<ovid. pont. 2 5.39> Mirarisque alios, cum sis mirabilis ipse,
<ovid. pont. 2 5.40> Nec lateant artes eloquiumque tuum.
<ovid. pont. 2 5.41> Te iuuenum princeps, cui dat Germania nomen,
<ovid. pont. 2 5.42> Participem studii Caesar habere solet.
<ovid. pont. 2 5.43> Tu comes antiquus, tu primis iunctus ab annis
<ovid. pont. 2 5.44> Ingenio mores aequiperante places.
<ovid. pont. 2 5.45> Te dicente prius fit protinus impetus illi:
<ovid. pont. 2 5.46> Teque habet elicias qui sua uerba tuis.
<ovid. pont. 2 5.47> Cum tu desisti mortaliaque ora quierunt
<ovid. pont. 2 5.48> Tectaque non longa conticuere mora,
<ovid. pont. 2 5.49> Surgit Iuleo iuuenis cognomine dignus,
<ovid. pont. 2 5.50> Qualis ab Eois Lucifer ortus aquis.
<ovid. pont. 2 5.51> Dumque silens astat, status est uultusque diserti,
<ovid. pont. 2 5.52> Spemque decens doctae uocis amictus habet.
<ovid. pont. 2 5.53> Mox, ubi pulsa mora est atque os caeleste solutum,
<ovid. pont. 2 5.54> Hoc superos iures more solere loqui,
<ovid. pont. 2 5.55> Atque "haec est" dicas "facundia principe digna":
<ovid. pont. 2 5.56> Eloquio tantum nobilitatis inest.
<ovid. pont. 2 5.57> Huic tu cum placeas et uertice sidera tangas,
<ovid. pont. 2 5.58> Scripta tamen profugi uatis habenda putas.
<ovid. pont. 2 5.59> Scilicet ingeniis aliqua est concordia iunctis,
<ovid. pont. 2 5.60> Et seruat studii foedera quisque sui:
<ovid. pont. 2 5.61> Rusticus agricolam, miles fera bella gerentem,
<ovid. pont. 2 5.62> Rectorem dubiae nauita puppis amat.
<ovid. pont. 2 5.63> Tu quoque Pieridum studio, studiose, teneris,
<ovid. pont. 2 5.64> Ingenioque faues, ingeniose, meo.
<ovid. pont. 2 5.65> Distat opus nostrum, sed fontibus exit ab isdem:
<ovid. pont. 2 5.66> Artis et ingenuae cultor uterque sumus.
<ovid. pont. 2 5.67> Thyrsus abest a te gustata et laurea nobis,
<ovid. pont. 2 5.68> Sed tamen ambobus debet inesse calor:
<ovid. pont. 2 5.69> Vtque meis numeris tua dat facundia neruos,
<ovid. pont. 2 5.70> Sic uenit a nobis in tua uerba nitor.
<ovid. pont. 2 5.71> Iure igitur studio confinia carmina uestro
<ovid. pont. 2 5.72> Et commilitii sacra tuenda putas.
<ovid. pont. 2 5.73> Pro quibus ut maneat, de quo censeris, amicus,
<ovid. pont. 2 5.74> Comprecor ad uitae tempora summa tuae,
<ovid. pont. 2 5.75> Succedatque suis orbis moderator habenis:
<ovid. pont. 2 5.76> Quod mecum populi uota precantur idem.
<ovid. pont. 2 6.1> Carmine Graecinum, qui praesens uoce solebat,
<ovid. pont. 2 6.2> Tristis ab Euxinis Naso salutat aquis.
<ovid. pont. 2 6.3> Exulis haec uox est: praebet mihi littera linguam,
<ovid. pont. 2 6.4> Et si non liceat scribere, mutus ero.
<ovid. pont. 2 6.5> Corripis, ut debes, stulti peccata sodalis,
<ovid. pont. 2 6.6> Et mala me meritis ferre minora doces.
<ovid. pont. 2 6.7> Vera facis sed sera meae conuicia culpae:
<ovid. pont. 2 6.8> Aspera confesso uerba remitte reo.
<ovid. pont. 2 6.9> Cum poteram recto transire Ceraunia uelo,
<ovid. pont. 2 6.10> Vt fera uitarem saxa, monendus eram.
<ovid. pont. 2 6.11> Nunc mihi naufragio quid prodest discere facto,
<ovid. pont. 2 6.12> Qua mea debuerit currere cumba uia?
<ovid. pont. 2 6.13> Brachia da lasso potius prendenda natanti,
<ovid. pont. 2 6.14> Nec pigeat mento supposuisse manum.
<ovid. pont. 2 6.15> Idque facis, faciasque precor. sic mater et uxor,
<ovid. pont. 2 6.16> Sic tibi sint fratres totaque salua domus:
<ovid. pont. 2 6.17> Quodque soles animo semper, quod uoce precari,
<ovid. pont. 2 6.18> Omnia Caesaribus sic tua facta probes.
<ovid. pont. 2 6.19> Turpe erit in miseris ueteri tibi rebus amico
<ovid. pont. 2 6.20> Auxilium nulla parte tulisse tuum:
<ovid. pont. 2 6.21> Turpe referre pedem, nec passu stare tenaci
<ovid. pont. 2 6.22> Turpe laborantem deseruisse ratem:
<ovid. pont. 2 6.23> Turpe sequi casum et fortunae accedere amicum,
<ovid. pont. 2 6.24> Et, nisi sit felix, esse negare suum.
<ovid. pont. 2 6.25> Non ita uixerunt Strophio atque Agamemnone nati,
<ovid. pont. 2 6.26> Non haec Aegidae Pirithoique fides:
<ovid. pont. 2 6.27> Quos prior est mirata, sequens mirabitur aetas,
<ovid. pont. 2 6.28> In quorum plausus tota theatra sonant.
<ovid. pont. 2 6.29> Tu quoque per durum seruato tempus amico
<ovid. pont. 2 6.30> Dignus es in tantis nomen habere uiris.
<ovid. pont. 2 6.31> Dignus es, et, quoniam laudem pietate mereris,
<ovid. pont. 2 6.32> Non erit officii gratia surda tui.
<ovid. pont. 2 6.33> Crede mihi, nostrum si non mortale futurum est
<ovid. pont. 2 6.34> Carmen, in ore frequens posteritatis eris.
<ovid. pont. 2 6.35> Fac modo permaneas lasso, Graecine, fidelis,
<ovid. pont. 2 6.36> Duret et in longas impetus iste moras.
<ovid. pont. 2 6.37> Quae tu cum praestes, remo tamen utor in aura,
<ovid. pont. 2 6.38> Nec nocet admisso subdere calcar equo.
<ovid. pont. 2 7.1> Esse salutatum uult te mea littera primum
<ovid. pont. 2 7.2> A male pacatis, Attice, missa Getis.
<ovid. pont. 2 7.3> Proxima subsequitur, quid agas, audire uoluntas,
<ovid. pont. 2 7.4> Et si, quicquid agis, sit tibi cura mei.
<ovid. pont. 2 7.5> Nec dubito quin sit: sed me timor ipse malorum
<ovid. pont. 2 7.6> Saepe superuacuos cogit habere metus.
<ovid. pont. 2 7.7> Da ueniam, quaeso, nimioque ignosce timori.
<ovid. pont. 2 7.8> Tranquillas etiam naufragus horret aquas.
<ovid. pont. 2 7.9> Qui semel est laesus fallaci piscis ab hamo,
<ovid. pont. 2 7.10> Omnibus unca cibis aera subesse putat.
<ovid. pont. 2 7.11> Saepe canem longe uisum fugit agna lupumque
<ovid. pont. 2 7.12> Credit, et ipsa suam nescia uitat opem.
<ovid. pont. 2 7.13> Membra reformidant mollem quoque saucia tactum,
<ovid. pont. 2 7.14> Vanaque sollicitis incutit umbra metum.
<ovid. pont. 2 7.15> Sic ego Fortunae telis confixus iniquis
<ovid. pont. 2 7.16> Pectore concipio nil nisi triste meo.
<ovid. pont. 2 7.17> Iam mihi fata liquet coeptos seruantia cursus
<ovid. pont. 2 7.18> Per sibi consuetas semper itura uias:
<ovid. pont. 2 7.19> Obseruare deos, ne quid mihi cedat amice,
<ovid. pont. 2 7.20> Verbaque Fortunae uix puto posse dari.
<ovid. pont. 2 7.21> Est illi curae me perdere, quaeque solebat
<ovid. pont. 2 7.22> Esse leuis, constans et bene certa nocet.
<ovid. pont. 2 7.23> Crede mihi, si sum ueri tibi cognitus oris
<ovid. pont. 2 7.24>(Nec planis nostris casibus esse puter),
<ovid. pont. 2 7.25> Cinyphiae segetis citius numerabis aristas,
<ovid. pont. 2 7.26> Altaque quam multis floreat Hybla thymis,
<ovid. pont. 2 7.27> Et quot aues motis nitantur in aere pinnis,
<ovid. pont. 2 7.28> Quotque natent pisces aequore, certus eris,
<ovid. pont. 2 7.29> Quam tibi nostrorum statuatur summa laborum,
<ovid. pont. 2 7.30> Quos ego sum terra, quos ego passus aqua.
<ovid. pont. 2 7.31> Nulla Getis toto gens est truculentior orbe:
<ovid. pont. 2 7.32> Sed tamen hi nostris ingemuere malis.
<ovid. pont. 2 7.33> Quae tibi si memori coner perscribere uersu,
<ovid. pont. 2 7.34> Ilias est fati longa futura mei.
<ovid. pont. 2 7.35> Non igitur uerear quo te rear esse uerendum,
<ovid. pont. 2 7.36> Cuius amor nobis pignora mille dedit,
<ovid. pont. 2 7.37> Sed quia res timida est omnis miser, et quia longo est
<ovid. pont. 2 7.38> Tempore laetitiae ianua clausa meae.
<ovid. pont. 2 7.39> Iam dolor in morem uenit meus, utque caducis
<ovid. pont. 2 7.40> Percussu crebro saxa cauantur aquis,
<ovid. pont. 2 7.41> Sic ego continuo Fortunae uulneror ictu,
<ovid. pont. 2 7.42> Vixque habet in nobis iam noua plaga locum.
<ovid. pont. 2 7.43> Nec magis assiduo uomer tenuatur ab usu,
<ovid. pont. 2 7.44> Nec magis est curuis Appia trita rotis,
<ovid. pont. 2 7.45> Pectora quam mea sunt serie calcata malorum,
<ovid. pont. 2 7.46> Et nihil inueni, quod mihi ferret opem.
<ovid. pont. 2 7.47> Artibus ingenuis quaesita est gloria multis:
<ovid. pont. 2 7.48> Infelix perii dotibus ipse meis.
<ovid. pont. 2 7.49> Vita prior uitio caret et sine labe peracta est:
<ovid. pont. 2 7.50> Auxilii misero nil tulit illa mihi.
<ovid. pont. 2 7.51> Culpa grauis precibus donatur saepe suorum:
<ovid. pont. 2 7.52> Omnis pro nobis gratia muta fuit.
<ovid. pont. 2 7.53> Adiuuat in duris aliquos praesentia rebus:
<ovid. pont. 2 7.54> Obruit hoc absens uasta procella caput.
<ovid. pont. 2 7.55> Quis non horruerit tacitam quoque Caesaris iram?
<ovid. pont. 2 7.56> Addita sunt poenis aspera uerba meis.
<ovid. pont. 2 7.57> Fit fuga temporibus leuior: proiectus in aequor
<ovid. pont. 2 7.58> Arcturum subii Pleiadumque minas.
<ovid. pont. 2 7.59> Saepe solent hiemem placidam sentire carinae:
<ovid. pont. 2 7.60> Non Ithacae puppi saeuior unda fuit.
<ovid. pont. 2 7.61> Recta fides comitum poterat mala nostra leuare:
<ovid. pont. 2 7.62> Ditata est spoliis perfida turba meis.
<ovid. pont. 2 7.63> Mitius exilium faciunt loca: tristior ista
<ovid. pont. 2 7.64> Terra sub ambobus non iacet ulla polis.
<ovid. pont. 2 7.65> Est aliquid patriis uicinum finibus esse:
<ovid. pont. 2 7.66> Vltima me tellus, ultimus orbis habet.
<ovid. pont. 2 7.67> Praestat et exulibus pacem tua laurea, Caesar:
<ovid. pont. 2 7.68> Pontica finitimo terra sub hoste iacet.
<ovid. pont. 2 7.69> Tempus in agrorum cultu consumere dulcest:
<ovid. pont. 2 7.70> Non patitur uerti barbarus hostis humum.
<ovid. pont. 2 7.71> Temperie caeli corpusque animusque iuuatur:
<ovid. pont. 2 7.72> Frigore perpetuo Sarmatis ora riget.
<ovid. pont. 2 7.73> Est in aqua dulci non inuidiosa uoluptas:
<ovid. pont. 2 7.74> Aequoreo bibitur cum sale mixta palus.
<ovid. pont. 2 7.75> Omnia deficiunt. animus tamen omnia uincit:
<ovid. pont. 2 7.76> Ille etiam uires corpus habere facit.
<ovid. pont. 2 7.77> Sustineas ut onus, nitendum uertice pleno est,
<ovid. pont. 2 7.78> Aut, flecti neruos si patiere, cades.
<ovid. pont. 2 7.79> Spes quoque posse mora mitescere principis iram,
<ovid. pont. 2 7.80> Viuere ne nolim deficiamque, cauet.
<ovid. pont. 2 7.81> Nec uos parua datis pauci solacia nobis,
<ovid. pont. 2 7.82> Quorum spectata est per mala nostra fides.
<ovid. pont. 2 7.83> Coepta tene, quaeso, neque in aequore desere nauem,
<ovid. pont. 2 7.84> Meque simul serua iudiciumque tuum.
<ovid. pont. 2 8.1> Redditus est nobis Caesar cum Caesare nuper,
<ovid. pont. 2 8.2> Quos mihi misisti, Maxime Cotta, deos;
<ovid. pont. 2 8.3> Vtque tuum munus numerum, quem debet haberet,
<ovid. pont. 2 8.4> Est ibi Caesaribus Liuia iuncta suis.
<ovid. pont. 2 8.5> Argentum felix omnique beatius auro,
<ovid. pont. 2 8.6> Quod, fuerit pretium cum rude, numen habet.
<ovid. pont. 2 8.7> Non mihi diuitias dando maiora dedisses,
<ovid. pont. 2 8.8> Caelitibus missis nostra sub ora tribus.
<ovid. pont. 2 8.9> Est aliquid spectare deos et adesse putare,
<ovid. pont. 2 8.10> Et quasi cum uero numine posse loqui.
<ovid. pont. 2 8.11> Quantum ad te, redii, nec me tenet ultima tellus,
<ovid. pont. 2 8.12> Vtque prius, media sospes in urbe moror.
<ovid. pont. 2 8.13> Caesareos uideo uultus, uelut ante uidebam:
<ovid. pont. 2 8.14> Vix huius uoti spes fuit ulla mihi;
<ovid. pont. 2 8.15> Vtque salutabam numen caeleste, saluto.
<ovid. pont. 2 8.16> Quod reduci tribuas, nil, puto, maius habes.
<ovid. pont. 2 8.17> Quid nostris oculis nisi sola Palatia desunt?
<ovid. pont. 2 8.18> Qui locus ablato Caesare uilis erit.
<ovid. pont. 2 8.19> Hunc ego cum spectem, uideor mihi cernere Romam;
<ovid. pont. 2 8.20> Nam patriae faciem sustinet ille suae.
<ovid. pont. 2 8.21> Fallor an irati mihi sunt in imagine uultus,
<ovid. pont. 2 8.22> Toruaque nescioquid forma minantis habet?
<ovid. pont. 2 8.23> Parce, uir immenso maior uirtutibus orbe,
<ovid. pont. 2 8.24> Iustaque uindictae supprime lora tuae.
<ovid. pont. 2 8.25> Parce, precor, saecli decus indelebile nostri,
<ovid. pont. 2 8.26> Terrarum dominum quem sua cura facit.
<ovid. pont. 2 8.27> Per patriae nomen, quae te tibi carior ipso est,
<ovid. pont. 2 8.28> Per numquam surdos in tua uota deos,
<ovid. pont. 2 8.29> Perque tori sociam, quae par tibi sola reperta est,
<ovid. pont. 2 8.30> Et cui maiestas non onerosa tuast,
<ovid. pont. 2 8.31> Perque tibi similem uirtutis imagine natum,
<ovid. pont. 2 8.32> Moribus adgnosci qui tuus esse potest,
<ovid. pont. 2 8.33> Perque tuos, uel auo dignos, uel patre nepotes,
<ovid. pont. 2 8.34> Qui ueniunt magno per tua iussa gradu,
<ovid. pont. 2 8.35> Parte leua minima nostras et contrahe poenas,
<ovid. pont. 2 8.36> Daque, procul Scythico qui sit ab hoste, locum.
<ovid. pont. 2 8.37> Et tua, si fas est, a Caesare proxime Caesar,
<ovid. pont. 2 8.38> Numina sint precibus non inimica meis.
<ovid. pont. 2 8.39> Sic fera quam primum pauido Germania uultu
<ovid. pont. 2 8.40> Ante triumphantis serua feratur equos:
<ovid. pont. 2 8.41> Sic pater in Pylios, Cumaeos mater in annos
<ovid. pont. 2 8.42> Viuant et possis filius esse diu.
<ovid. pont. 2 8.43> Tu quoque, conueniens ingenti nupta marito,
<ovid. pont. 2 8.44> Accipe non dura supplicis aure preces.
<ovid. pont. 2 8.45> Sic tibi uir sospes, sic sint cum prole nepotes,
<ovid. pont. 2 8.46> Cumque bonis nuribus quod peperere nurus.
<ovid. pont. 2 8.47> Sic, quem dira tibi rapuit Germania Drusum,
<ovid. pont. 2 8.48> Pars fuerit partus sola caduca tui.
<ovid. pont. 2 8.49> Sic tibi mature fraterni funeris ultor
<ovid. pont. 2 8.50> Purpureus niueis filius instet equis.
<ovid. pont. 2 8.51> Adnuite o! timidis, mitissima numina, uotis.
<ovid. pont. 2 8.52> Praesentis aliquid prosit habere deos.
<ovid. pont. 2 8.53> Caesaris aduentu tuto gladiator harena
<ovid. pont. 2 8.54> Exit, et auxilium non leue uultus habet.
<ovid. pont. 2 8.55> Nos quoque uestra iuuat quod, qua licet, ora uidemus:
<ovid. pont. 2 8.56> Intrata est superis quod domus una tribus.
<ovid. pont. 2 8.57> Felices illi, qui non simulacra, sed ipsos,
<ovid. pont. 2 8.58> Quique deum coram corpora uera uident.
<ovid. pont. 2 8.59> Quod quoniam nobis inuidit inutile fatum,
<ovid. pont. 2 8.60> Quos dedit ars, uultus effigiemque colo.
<ovid. pont. 2 8.61> Sic homines nouere deos, quos arduus aether
<ovid. pont. 2 8.62> Occulit, et colitur pro Ioue forma Iouis.
<ovid. pont. 2 8.63> Denique, quae mecum est et erit sine fine, cauete,
<ovid. pont. 2 8.64> Ne sit in inuiso uestra figura loco.
<ovid. pont. 2 8.65> Nam caput e nostra citius ceruice recedet,
<ovid. pont. 2 8.66> Et patiar fossis lumen abire genis,
<ovid. pont. 2 8.67> Quam caream raptis, o publica numina, uobis:
<ovid. pont. 2 8.68> Vos eritis nostrae portus et ara fugae.
<ovid. pont. 2 8.69> Vos ego complectar, Geticis si cingar ab armis,
<ovid. pont. 2 8.70> Vtque meas aquilas, ut mea signa sequar.
<ovid. pont. 2 8.71> Aut ego me fallo nimiaque cupidine ludor,
<ovid. pont. 2 8.72> Aut spes exilii commodioris adest.
<ovid. pont. 2 8.73> Nam minus et minus est facies in imagine tristis,
<ovid. pont. 2 8.74> Visaque sunt dictis adnuere ora meis.
<ovid. pont. 2 8.75> Vera precor fiant timidae praesagia mentis,
<ovid. pont. 2 8.76> Iustaque, quam uisa est, sit minor ira dei.
<ovid. pont. 2 9.1> Regia progenies, cui nobilitatis origo
<ovid. pont. 2 9.2> Nomen in Eumolpi peruenit usque, Coty,
<ovid. pont. 2 9.3> Fama loquax uestras si iam peruenit ad auris,
<ovid. pont. 2 9.4> Me tibi finitimi parte iacere soli,
<ovid. pont. 2 9.5> Supplicis exaudi, iuuenum mitissime, uocem,
<ovid. pont. 2 9.6> Quamque potes, profugo (nam potes) affer opem.
<ovid. pont. 2 9.7> Me fortuna tibi (de qua quod non queror, hoc est)
<ovid. pont. 2 9.8> Tradidit, hoc uno non inimica mihi.
<ovid. pont. 2 9.9> Excipe naufragium non duro litore nostrum,
<ovid. pont. 2 9.10> Ne fuerit terra tutior unda tua.
<ovid. pont. 2 9.11> Regia, crede mihi, res est succurrere lapsis,
<ovid. pont. 2 9.12> Conuenit et tanto, quantus es ipse, uiro.
<ovid. pont. 2 9.13> Fortunam decet hoc istam: quae maxima cum sit,
<ovid. pont. 2 9.14> Esse potest animo uix tamen aequa tuo.
<ovid. pont. 2 9.15> Conspicitur numquam meliore potentia causa,
<ovid. pont. 2 9.16> Quam quotiens uanas non sinit esse preces.
<ovid. pont. 2 9.17> Hoc nitor iste tui generis desiderat, hoc est
<ovid. pont. 2 9.18> A superis ortae nobilitatis opus.
<ovid. pont. 2 9.19> Hoc tibi et Eumolpus, generis clarissimus auctor,
<ovid. pont. 2 9.20> Et prior Eumolpo suadet Erichthonius.
<ovid. pont. 2 9.21> Hoc tecum commune deost, quod uterque rogati
<ovid. pont. 2 9.22> Supplicibus uestris ferre soletis opem.
<ovid. pont. 2 9.23> Numquid erit, quare solito dignemur honore
<ovid. pont. 2 9.24> Numina, si demas uelle iuuare deos?
<ovid. pont. 2 9.25> Iuppiter oranti surdas si praebeat auris,
<ovid. pont. 2 9.26> Victima pro templo cur cadat icta Iouis?
<ovid. pont. 2 9.27> Si pacem nullam pontus mihi praestet eunti
<ovid. pont. 2 9.28> Irrita Neptuno cur ego tura feram?
<ovid. pont. 2 9.29> Vana laborantis si fallat uota coloni,
<ovid. pont. 2 9.30> Accipiat grauidae cur suis exta Ceres?
<ovid. pont. 2 9.31> Nec dabit intonso iugulum caper hostia Baccho,
<ovid. pont. 2 9.32> Musta sub adducto si pede nulla fluent.
<ovid. pont. 2 9.33> Caesar ut imperii moderetur frena precamur,
<ovid. pont. 2 9.34> Tam bene quod patriae consulit ille suae.
<ovid. pont. 2 9.35> Vtilitas igitur magnos hominesque deosque
<ovid. pont. 2 9.36> Efficit, auxiliis quoque(==QVO+QVE) fauente suis.
<ovid. pont. 2 9.37> Tu quoque fac prosis intra tua castra iacenti,
<ovid. pont. 2 9.38> O Coty, progenies digna parente tuo.
<ovid. pont. 2 9.39> Conueniens homini est hominem seruare uoluptas,
<ovid. pont. 2 9.40> Et melius nulla quaeritur arte fauor.
<ovid. pont. 2 9.41> Quis non Antiphaten Laestrygona deuouet? aut quis
<ovid. pont. 2 9.42> Munifici mores improbat Alcinoi?
<ovid. pont. 2 9.43> Non tibi Cassandreus pater est gentisue Pheraeae,
<ovid. pont. 2 9.44> Quiue repertorem torruit arte sua:
<ovid. pont. 2 9.45> Sed quam Marte ferox et uinci nescius armis,
<ovid. pont. 2 9.46> Tam numquam, facta pace, cruoris amans.
<ovid. pont. 2 9.47> Adde quod ingenuas didicisse fideliter artes
<ovid. pont. 2 9.48> Emollit mores nec sinit esse feros.
<ovid. pont. 2 9.49> Nec regum quisquam magis est instructus ab illis,
<ovid. pont. 2 9.50> Mitibus aut studiis tempora plura dedit.
<ovid. pont. 2 9.51> Carmina testantur, quae, si tua nomina demas,
<ovid. pont. 2 9.52> Threicium iuuenem composuisse negem.
<ovid. pont. 2 9.53> Neue sub hoc tractu uates foret unicus Orpheus,
<ovid. pont. 2 9.54> Bistonis ingenio terra superba tuo est.
<ovid. pont. 2 9.55> Vtque tibi est animus, cum res ita postulat, arma
<ovid. pont. 2 9.56> Sumere et hostili tingere caede manum,
<ovid. pont. 2 9.57> Atque ut es excusso iaculum torquere lacerto
<ovid. pont. 2 9.58> Collaque uelocis flectere doctus equi,
<ovid. pont. 2 9.59> Tempora sic data sunt studiis ubi iusta paternis,
<ovid. pont. 2 9.60> Atque suis numeris forte quieuit opus,
<ovid. pont. 2 9.61> Ne tua marcescant per inertis otia somnos,
<ovid. pont. 2 9.62> Lucida Pieria tendis in astra uia.
<ovid. pont. 2 9.63> Haec quoque res aliquid tecum mihi foederis affert.
<ovid. pont. 2 9.64> Eiusdem sacri cultor uterque sumus.
<ovid. pont. 2 9.65> Ad uatem uates orantia brachia tendo,
<ovid. pont. 2 9.66> Terra sit exiliis ut tua fida meis.
<ovid. pont. 2 9.67> Non ego caede nocens in Ponti litora ueni,
<ovid. pont. 2 9.68> Mixtaue sunt nostra dira uenena manu:
<ovid. pont. 2 9.69> Nec mea subiecta conuicta est gemma tabella
<ovid. pont. 2 9.70> Mendacem linis imposuisse notam.
<ovid. pont. 2 9.71> Nec quicquam, quod lege uetor committere, feci
<ovid. pont. 2 9.72> Est tamen his grauior noxa fatenda mihi.
<ovid. pont. 2 9.73> Neue roges, quae sit, stultam conscripsimus Artem:
<ovid. pont. 2 9.74> Innocuas nobis haec uetat esse manus.
<ovid. pont. 2 9.75> Ecquid praeterea peccarim, quaerere noli,
<ovid. pont. 2 9.76> Vt lateat sola culpa sub Arte mea.
<ovid. pont. 2 9.77> Quicquid id est, habuit moderatam uindicis iram,
<ovid. pont. 2 9.78> Qui nisi natalem nil mihi dempsit humum.
<ovid. pont. 2 9.79> Hac quoniam careo, tua nunc uicinia praestet,
<ovid. pont. 2 9.80> Inuiso possim tutus ut esse loco.
<ovid. pont. 2 10.1> Ecquid ab impressae cognoscis imagine cerae
<ovid. pont. 2 10.2> Haec tibi Nasonem scribere uerba, Macer?
<ovid. pont. 2 10.3> Auctorisque sui si non est anulus index,
<ovid. pont. 2 10.4> Cognitane est nostra littera facta manu?
<ovid. pont. 2 10.5> An tibi notitiam mora temporis eripit horum,
<ovid. pont. 2 10.6> Nec repetunt oculi signa uetusta tui?
<ovid. pont. 2 10.7> Sis licet oblitus pariter gemmaeque manusque,
<ovid. pont. 2 10.8> Exciderit tantum ne tibi cura mei.
<ovid. pont. 2 10.9> Quam tu uel longi debes conuictibus aeui,
<ovid. pont. 2 10.10> Vel mea quod coniunx non aliena tibi est,
<ovid. pont. 2 10.11> Vel studiis, quibus es, quam nos, sapientius usus,
<ovid. pont. 2 10.12> Vtque decet, nulla factus es Arte nocens.
<ovid. pont. 2 10.13> Tu canis aeterno quicquid restabat Homero,
<ovid. pont. 2 10.14> Ne careant summa Troica bella manu.
<ovid. pont. 2 10.15> Naso parum prudens, artem dum tradit amandi,
<ovid. pont. 2 10.16> Doctrinae pretium triste magister habet.
<ovid. pont. 2 10.17> Sunt tamen inter se communia sacra poetis,
<ovid. pont. 2 10.18> Diuersum quamuis quisque sequamur iter:
<ovid. pont. 2 10.19> Quorum te memorem, quamquam procul absumus, esse
<ovid. pont. 2 10.20> Suspicor, et casus uelle leuare meos.
<ovid. pont. 2 10.21> Te duce magnificas Asiae perspeximus urbes:
<ovid. pont. 2 10.22> Trinacris est oculis te duce uisa meis.
<ovid. pont. 2 10.23> Vidimus Aetnaea caelum splendescere flamma,
<ovid. pont. 2 10.24> Suppositus monti quam uomit ore Gigans,
<ovid. pont. 2 10.25> Hennaeosque lacus et olentis stagna Palici,
<ovid. pont. 2 10.26> Quaque suis Cyanen miscet Anapus aquis.
<ovid. pont. 2 10.27> Nec procul hinc nymphe, quae, dum fugit Elidis amnem,
<ovid. pont. 2 10.28> Tecta sub aequorea nunc quoque currit aqua.
<ovid. pont. 2 10.29> Hic mihi labentis pars anni magna peracta est.
<ovid. pont. 2 10.30> Eheu, quam dispar est locus ille Getis!
<ovid. pont. 2 10.31> Et quota pars haec sunt rerum, quas uidimus ambo,
<ovid. pont. 2 10.32> Te mihi iucundas efficiente uias,
<ovid. pont. 2 10.33> Seu rate caeruleas picta sulcauimus undas,
<ovid. pont. 2 10.34> Esseda nos agili siue tulere rota!
<ovid. pont. 2 10.35> Saepe breuis nobis uicibus uia uisa loquendi,
<ovid. pont. 2 10.36> Pluraque, si numeres, uerba fuere gradu,
<ovid. pont. 2 10.37> Saepe dies sermone minor fuit, inque loquendum
<ovid. pont. 2 10.38> Tarda per aestiuos defuit hora dies.
<ovid. pont. 2 10.39> Est aliquid casus pariter timuisse marinos,
<ovid. pont. 2 10.40> Iunctaque ad aequoreos uota tulisse deos,
<ovid. pont. 2 10.41> Et modo res egisse simul, modo rursus ab illis,
<ovid. pont. 2 10.42> Quorum non pudeat, posse referre iocos.
<ovid. pont. 2 10.43> Haec tibi cum subeant, absim licet, omnibus annis
<ovid. pont. 2 10.44> Ante tuos oculos, ut modo uisus, ero.
<ovid. pont. 2 10.45> Ipse quidem certe cum sim sub cardine mundi,
<ovid. pont. 2 10.46> Qui semper liquidis altior exstat aquis,
<ovid. pont. 2 10.47> Te tamen intueor quo solo pectore possum,
<ovid. pont. 2 10.48> Et tecum gelido saepe sub axe loquor.
<ovid. pont. 2 10.49> Hic es, et ignoras, et ades celeberrimus absens,
<ovid. pont. 2 10.50> Inque Getas media iussus ab urbe uenis.
<ovid. pont. 2 10.51> Redde uicem, et, quoniam regio felicior ista est.
<ovid. pont. 2 10.52> Istic me memori pectore semper habe.
<ovid. pont. 2 11.1> Hoc tibi, Rufe, breui properatum tempore mittit
<ovid. pont. 2 11.2> Naso, parum faustae conditor Artis, opus,
<ovid. pont. 2 11.3> Vt, quamquam longe toto sumus orbe remoti,
<ovid. pont. 2 11.4> Scire tamen possis nos meminisse tui.
<ovid. pont. 2 11.5> Nominis ante mei uenient obliuia nobis,
<ovid. pont. 2 11.6> Pectore quam pietas sit tua pulsa meo:
<ovid. pont. 2 11.7> Et prius hanc animam uacuas reddemus in auras,
<ovid. pont. 2 11.8> Quam fiat meriti gratia uana tui.
<ovid. pont. 2 11.9> Grande uoco lacrimas meritum, quibus ora rigabas
<ovid. pont. 2 11.10> Cum mea concreto sicca dolore forent:
<ovid. pont. 2 11.11> Grande uoco meritum maestae solacia mentis,
<ovid. pont. 2 11.12> Cum pariter nobis illa tibique dares.
<ovid. pont. 2 11.13> Sponte quidem per seque mea est laudabilis uxor,
<ovid. pont. 2 11.14> Admonitu melior fit tamen illa tuo.
<ovid. pont. 2 11.15> Namque quod Hermionae Castor fuit, Hector Iuli,
<ovid. pont. 2 11.16> Hoc ego te laetor coniugis esse meae.
<ovid. pont. 2 11.17> Quae ne dissimilis tibi sit probitate laborat,
<ovid. pont. 2 11.18> Seque tui uita sanguinis esse probat.
<ovid. pont. 2 11.19> Ergo quod fuerat stimulis factura sine ullis,
<ovid. pont. 2 11.20> Plenius auctorem te quoque nancta facit.
<ovid. pont. 2 11.21> Acer et ad palmae per se cursurus honores,
<ovid. pont. 2 11.22> Si tamen horteris, fortius ibit equus.
<ovid. pont. 2 11.23> Adde quod absentis cura mandata fideli
<ovid. pont. 2 11.24> Perficis, et nullum ferre grauaris onus.
<ovid. pont. 2 11.25> O, referant grates, quoniam non possumus ipsi,
<ovid. pont. 2 11.26> Di tibi! qui referent, si pia facta uident;
<ovid. pont. 2 11.27> Sufficiatque diu corpus quoque moribus istis,
<ovid. pont. 2 11.28> Maxima Fundani gloria, Rufe, soli.
<ovid. pont. 3 1.1> Aequor Iasonio pulsatum remige primum,
<ovid. pont. 3 1.2> Quaeque nec hoste fero nec niue, terra, cares,
<ovid. pont. 3 1.3> Ecquod erit tempus quo uos ego Naso relinquam
<ovid. pont. 3 1.4> In minus hostili iussus abesse loco?
<ovid. pont. 3 1.5> An mihi barbaria uiuendum semper in ista,
<ovid. pont. 3 1.6> Inque Tomitana condar oportet humo?
<ovid. pont. 3 1.7> Pace tua, si pax ulla est tua, Pontica tellus,
<ovid. pont. 3 1.8> Finitimus rapido quam terit hostis equo,
<ovid. pont. 3 1.9> Pace tua dixisse uelim, tu pessima duro
<ovid. pont. 3 1.10> Pars es in exilio, tu mala nostra grauas.
<ovid. pont. 3 1.11> Tu neque uer sentis cinctum florente corona,
<ovid. pont. 3 1.12> Tu neque messorum corpora nuda uides.
<ovid. pont. 3 1.13> Nec tibi pampineas autumnus porrigit uuas:
<ovid. pont. 3 1.14> Cuncta sed immodicum tempora frigus habet.
<ovid. pont. 3 1.15> Tu glacie freta uincta uides, et in aequore piscis
<ovid. pont. 3 1.16> Inclusus tecta saepe natauit aqua.
<ovid. pont. 3 1.17> Nec tibi sunt fontes, laticis nisi paene marini,
<ovid. pont. 3 1.18> Qui potus dubium sistat alatne sitim.
<ovid. pont. 3 1.19> Rara, neque haec felix, in apertis eminet aruis
<ovid. pont. 3 1.20> Arbor, et in terra est altera forma maris.
<ovid. pont. 3 1.21> Non auis obloquitur, siluis nisi siqua remota
<ovid. pont. 3 1.22> Aequoreas rauco gutture potat aquas.
<ovid. pont. 3 1.23> Tristia per uacuos horrent absinthia campos,
<ovid. pont. 3 1.24> Conueniensque suo messis amara loco.
<ovid. pont. 3 1.25> Adde metus, et quod murus pulsatur ab hoste,
<ovid. pont. 3 1.26> Tinctaque mortifera tabe sagitta madet,
<ovid. pont. 3 1.27> Quod procul haec, regio est et ab omni deuia cursu,
<ovid. pont. 3 1.28> Nec pede quo quisquam nec rate tutus eat.
<ovid. pont. 3 1.29> Non igitur mirum, finem quaerentibus horum
<ovid. pont. 3 1.30> Altera si nobis usque rogatur humus.
<ovid. pont. 3 1.31> Te magis est mirum non hoc euincere, coniunx,
<ovid. pont. 3 1.32> Inque meis lacrimas posse tenere malis.
<ovid. pont. 3 1.33> Quid facias, quaeris? quaeras hoc scilicet ipsum,
<ovid. pont. 3 1.34> Inuenies, uere si reperire uoles.
<ovid. pont. 3 1.35> Velle parum est: cupias, ut re potiaris, oportet,
<ovid. pont. 3 1.36> Et faciat somnos haec tibi cura breues.
<ovid. pont. 3 1.37> Velle reor multos: quis enim mihi tam sit iniquus,
<ovid. pont. 3 1.38> Optet ut exilium pace carere meum?
<ovid. pont. 3 1.39> Pectore te toto cunctisque incumbere neruis
<ovid. pont. 3 1.40> Et niti pro me nocte dieque decet.
<ovid. pont. 3 1.41> Vtque iuuent alii, tu debes uincere amicos,
<ovid. pont. 3 1.42> Vxor, et ad partis prima uenire tuas.
<ovid. pont. 3 1.43> Magna tibi imposita est nostris persona libellis:
<ovid. pont. 3 1.44> Coniugis exemplum diceris esse bonae.
<ovid. pont. 3 1.45> Hanc caue degeneres. ut sint praeconia nostra
<ovid. pont. 3 1.46> Vera, uide famae quod tuearis opus.
<ovid. pont. 3 1.47> Vt nihil ipse querar, tacito me fama queretur.
<ovid. pont. 3 1.48> Quae debet, fuerit ni tibi cura mei.
<ovid. pont. 3 1.49> Exposuit memet populo Fortuna uidendum,
<ovid. pont. 3 1.50> Et plus notitiae, quam fuit ante, dedit.
<ovid. pont. 3 1.51> Notior est factus Capaneus a fulminis ictu:
<ovid. pont. 3 1.52> Notus humo mersis Amphiaraus equis.
<ovid. pont. 3 1.53> Si minus errasset, notus minus esset Vlixes:
<ovid. pont. 3 1.54> Magna Philoctetae uulnere fama suo est.
<ovid. pont. 3 1.55> Si locus est aliquis tanta inter nomina paruis,
<ovid. pont. 3 1.56> Nos quoque conspicuos nostra ruina facit.
<ovid. pont. 3 1.57> Nec te nesciri patitur mea pagina, qua non
<ovid. pont. 3 1.58> Inferius Coa Bittide nomen habes.
<ovid. pont. 3 1.59> Quicquid ages igitur, scaena spectabere magna,
<ovid. pont. 3 1.60> Et pia non paucis testibus uxor eris.
<ovid. pont. 3 1.61> Crede mihi, quotiens laudaris carmine nostro,
<ovid. pont. 3 1.62> Qui legit has laudes, an mereare rogat.
<ovid. pont. 3 1.63> Vtque fauere reor plures uirtutibus istis,
<ovid. pont. 3 1.64> Sic tua non paucae carpere facta uolent.
<ovid. pont. 3 1.65> Quarum tu praesta ne liuor dicere possit
<ovid. pont. 3 1.66>"Haec est pro miseri lenta salute uiri."
<ovid. pont. 3 1.67> Cumque ego deficiam, nec possim ducere currum,
<ovid. pont. 3 1.68> Fac tu sustineas debile sola iugum.
<ovid. pont. 3 1.69> Ad medicum specto uenis fugientibus aeger:
<ovid. pont. 3 1.70> Vltima pars animae dum mihi restat, ades;
<ovid. pont. 3 1.71> Quodque ego praestarem, si te magis ipse ualerem,
<ovid. pont. 3 1.72> Id mihi, cum ualeas fortius ipsa, refer.
<ovid. pont. 3 1.73> Exigit hoc socialis amor foedusque maritum:
<ovid. pont. 3 1.74> Moribus hoc, coniunx, exigis ipsa tuis.
<ovid. pont. 3 1.75> Hoc domui debes, de qua censeris, ut illam
<ovid. pont. 3 1.76> Non magis officiis quam probitate colas.
<ovid. pont. 3 1.77> Cuncta licet facias, nisi eris laudabilis uxor,
<ovid. pont. 3 1.78> Non poterit credi Marcia culta tibi.
<ovid. pont. 3 1.79> Nec sumus indigni: nec, si uis uera fateri,
<ovid. pont. 3 1.80> Debetur meritis gratia nulla meis.
<ovid. pont. 3 1.81> Redditur illa quidem grandi cum faenore nobis,
<ovid. pont. 3 1.82> Nec te, si cupiat, laedere rumor habet.
<ovid. pont. 3 1.83> Sed tamen hoc factis adiunge prioribus unum,
<ovid. pont. 3 1.84> Pro nostris ut sis ambitiosa malis.
<ovid. pont. 3 1.85> Vt minus infesta iaceam regione labora,
<ovid. pont. 3 1.86> Clauda nec officii pars erit ulla tui.
<ovid. pont. 3 1.87> Magna peto, sed non tamen inuidiosa roganti:
<ovid. pont. 3 1.88> Vtque ea non teneas, tuta repulsa tua est.
<ovid. pont. 3 1.89> Nec mihi suscense, totiens si carmine nostro,
<ovid. pont. 3 1.90> Quod facis, ut facias, teque imitere, rogo.
<ovid. pont. 3 1.91> Fortibus assueuit tubicen prodesse, suoque
<ovid. pont. 3 1.92> Dux bene pugnantis incitat ore uiros.
<ovid. pont. 3 1.93> Nota tua est probitas testataque tempus in omne;
<ovid. pont. 3 1.94> Sit uirtus etiam non probitate minor.
<ovid. pont. 3 1.95> Non tibi Amazonia est pro me sumenda securis,
<ovid. pont. 3 1.96> Aut excisa leui pelta gerenda manu.
<ovid. pont. 3 1.97> Numen adorandum est, non ut mihi fiat amicum,
<ovid. pont. 3 1.98> Sed sit ut iratum, quam fuit ante, minus.
<ovid. pont. 3 1.99> Gratia si nulla est, lacrimae tibi gratia fient.
<ovid. pont. 3 1.100> Hac potes aut nulla parte mouere deos.
<ovid. pont. 3 1.101> Quae tibi ne desint, bene per mala nostra cauetur:
<ovid. pont. 3 1.102> Meque uiro flendi copia diues adest;
<ovid. pont. 3 1.103> Vtque meae res sunt, omni, puto, tempore flebis.
<ovid. pont. 3 1.104> Has fortuna tibi nostra ministrat opes.
<ovid. pont. 3 1.105> Si mea mors redimenda tua, quod abominor, esset
<ovid. pont. 3 1.106> Admeti coniunx, quam sequereris, erat.
<ovid. pont. 3 1.107> Aemula Penelopes fieres, si fraude pudica
<ovid. pont. 3 1.108> Instantis uelles fallere nupta procos.
<ovid. pont. 3 1.109> Si comes exstincti Manes sequerere mariti,
<ovid. pont. 3 1.110> Esset dux facti Laodamia tui.
<ovid. pont. 3 1.111> Iphias ante oculos tibi erat ponenda uolenti
<ovid. pont. 3 1.112> Corpus in accensos mittere forte rogos.
<ovid. pont. 3 1.113> Morte nihil opus est, nihil Icariotide tela.
<ovid. pont. 3 1.114> Caesaris est coniunx ore precanda tuo,
<ovid. pont. 3 1.115> Quae praestat uirtute sua, ne prisca uetustas
<ovid. pont. 3 1.116> Laude pudicitiae saecula nostra premat:
<ovid. pont. 3 1.117> Quae Veneris formam, mores Iunonis habendo
<ovid. pont. 3 1.118> Sola est caelesti digna reperta toro
<ovid. pont. 3 1.119> Quid trepidas et adire times? Non impia Procne
<ovid. pont. 3 1.120> Filiaue Aeetae uoce mouenda tua est,
<ovid. pont. 3 1.121> Nec nurus Aegypti, nec saeua Agamemnonis uxor,
<ovid. pont. 3 1.122> Scyllaque, quae Siculas inguine terret aquas,
<ovid. pont. 3 1.123> Telegoniue parens uertendis nata figuris,
<ovid. pont. 3 1.124> Nexaque nodosas angue Medusa comas,
<ovid. pont. 3 1.125> Femina sed princeps, in qua Fortuna uidere
<ovid. pont. 3 1.126> Se probat et caecae crimina falsa tulit:
<ovid. pont. 3 1.127> Qua nihil in terris ad finem solis ab ortu
<ovid. pont. 3 1.128> Clarius excepto Caesare mundus habet.
<ovid. pont. 3 1.129> Eligito tempus captatum saepe rogandi,
<ovid. pont. 3 1.130> Exeat aduersa ne tua nauis aqua.
<ovid. pont. 3 1.131> Non semper sacras reddunt oracula sortis,
<ovid. pont. 3 1.132> Ipsaque non omni tempore fana patent.
<ovid. pont. 3 1.133> Cum status urbis erit, qualem nunc auguror esse,
<ovid. pont. 3 1.134> Et nullus populi contrahet ora dolor,
<ovid. pont. 3 1.135> Cum domus Augusti, Capitoli more colenda,
<ovid. pont. 3 1.136> Laeta, quod est et sit, plenaque pacis erit,
<ovid. pont. 3 1.137> Tum tibi di faciant adeundi copia fiat,
<ovid. pont. 3 1.138> Profectura aliquid tum tua uerba putes.
<ovid. pont. 3 1.139> Siquid aget maius, differ tua coepta caueque
<ovid. pont. 3 1.140> Spem festinando praecipitare meam.
<ovid. pont. 3 1.141> Nec rursus iubeo dum sit uacuissima quaeras:
<ovid. pont. 3 1.142> Corporis ad curam uix uacat illa sui.
<ovid. pont. 3 1.143> Curia cum patribus fuerit stipata uerendis,
<ovid. pont. 3 1.144> Per rerum turbam tu quoque oportet eas.
<ovid. pont. 3 1.145> Cum tibi contigerit uultum Iunonis adire,
<ovid. pont. 3 1.146> Fac sis personae, quam tueare, memor.
<ovid. pont. 3 1.147> Nec factum defende meum: mala causa silenda est.
<ovid. pont. 3 1.148> Nil nisi sollicitae sint tua uerba preces.
<ovid. pont. 3 1.149> Tum lacrimis demenda mora est, summissaque terra
<ovid. pont. 3 1.150> Ad non mortalis brachia tende pedes.
<ovid. pont. 3 1.151> Tum pete nil aliud, saeuo nisi ab hoste recedam
<ovid. pont. 3 1.152> Hostem Fortunam sit satis esse mihi.
<ovid. pont. 3 1.153> Plura quidem subeunt, sed sunt turbata timore;
<ovid. pont. 3 1.154> Haec quoque uix poteris uoce tremente loqui.
<ovid. pont. 3 1.155> Suspicor hoc damno fore non tibi. sentiet illa
<ovid. pont. 3 1.156> Te maiestatem pertimuisse suam.
<ovid. pont. 3 1.157> Nec, tua si fletu scindentur uerba, nocebit:
<ovid. pont. 3 1.158> Interdum lacrimae pondera uocis habent.
<ovid. pont. 3 1.159> Lux etiam coeptis facito bona talibus adsit
<ovid. pont. 3 1.160> Horaque conueniens auspiciumque fauens.
<ovid. pont. 3 1.161> Sed prius imposito sanctis altaribus igni
<ovid. pont. 3 1.162> Tura fer ad magnos uinaque pura deos.
<ovid. pont. 3 1.163> E quibus ante omnis Augustum numen adora
<ovid. pont. 3 1.164> Progeniemque piam participemque tori.
<ovid. pont. 3 1.165> Sint utinam mites solito tibi more tuasque
<ovid. pont. 3 1.166> Non duris lacrimas uultibus aspiciant.
<ovid. pont. 3 2.1> Quam legis a nobis missam tibi, Cotta, salutem,
<ovid. pont. 3 2.2> Missa sit ut uere perueniatque, precor.
<ovid. pont. 3 2.3> Namque meis sospes multum cruciatibus aufers,
<ovid. pont. 3 2.4> Atque sit in nobis pars bona salua facis.
<ovid. pont. 3 2.5> Cumque labent aliqui iactataque uela relinquant,
<ovid. pont. 3 2.6> Tu lacerae remanes ancora sola rati.
<ovid. pont. 3 2.7> Grata tua est igitur pietas. ignoscimus illis
<ovid. pont. 3 2.8> Qui cum Fortuna terga dedere fugae.
<ovid. pont. 3 2.9> Cum feriant unum, non unum fulmina terrent,
<ovid. pont. 3 2.10> Iunctaque percusso turba pauere solet:
<ovid. pont. 3 2.11> Cumque dedit paries uenturae signa ruinae,
<ovid. pont. 3 2.12> Sollicito uacuus fit locus ille metu.
<ovid. pont. 3 2.13> Quis non e timidis aegri contagia uitat,
<ovid. pont. 3 2.14> Vicinum metuens ne trahat inde malum?
<ovid. pont. 3 2.15> Me quoque amicorum nimio terrore metuque,
<ovid. pont. 3 2.16> Non odio, quidam destituere mei.
<ovid. pont. 3 2.17> Non illis pietas, non officiosa uoluntas
<ovid. pont. 3 2.18> Defuit: aduersos extimuere deos.
<ovid. pont. 3 2.19> Vtque magis cauti possunt timidique uideri,
<ovid. pont. 3 2.20> Sic appellari non meruere mali.
<ovid. pont. 3 2.21> Aut meus excusat caros ita candor amicos,
<ovid. pont. 3 2.22> Vtque habeant de me crimina nulla, fauet.
<ovid. pont. 3 2.23> Sint hi contenti uenia, iactentque licebit
<ovid. pont. 3 2.24> Purgari factum me quoque teste suum.
<ovid. pont. 3 2.25> Pars estis pauci melior, qui rebus in artis
<ovid. pont. 3 2.26> Ferre mihi nullam turpe putastis opem.
<ovid. pont. 3 2.27> Tunc igitur meriti morietur gratia uestri,
<ovid. pont. 3 2.28> Cum cinis absumpto corpore factus ero.
<ovid. pont. 3 2.29> Fallor, et illa meae superabit tempora uitae,
<ovid. pont. 3 2.30> Si tamen a memori posteritate legar.
<ovid. pont. 3 2.31> Corpora debentur maestis exsanguia bustis:
<ovid. pont. 3 2.32> Effugiunt structos nomen honorque rogos.
<ovid. pont. 3 2.33> Occidit et Theseus et qui comitauit Oreste:
<ovid. pont. 3 2.34> Sed tamen in laudes uiuit uterque suas.
<ovid. pont. 3 2.35> Vos etiam seri laudabunt saepe nepotes,
<ovid. pont. 3 2.36> Claraque erit scriptis gloria uestra meis.
<ovid. pont. 3 2.37> Hic quoque Sauromatae iam uos nouere Getaeque,
<ovid. pont. 3 2.38> Et tales animos barbara turba probat.
<ovid. pont. 3 2.39> Cumque ego de uestra nuper probitate referrem
<ovid. pont. 3 2.40>(Nam didici Getice Sarmaticeque loqui),
<ovid. pont. 3 2.41> Forte senex quidam, coetu cum staret in illo,
<ovid. pont. 3 2.42> Reddidit ad nostros talia uerba sonos:
<ovid. pont. 3 2.43>"Nos quoque amicitiae nomen, bone, nouimus, hospes,
<ovid. pont. 3 2.44> Quos procul a uobis Pontus et Hister habet.
<ovid. pont. 3 2.45> Est locus in Scythia, Tauros dixere priores
<ovid. pont. 3 2.46> Qui Getica longe non ita distat humo.
<ovid. pont. 3 2.47> Hac ego sum terra (patriae nec paenitet) ortus:
<ovid. pont. 3 2.48> Consortem Phoebi gens colit illa deam.
<ovid. pont. 3 2.49> Templa manent hodie uastis innixa columnis,
<ovid. pont. 3 2.50> Perque quater denos itur in illa gradus.
<ovid. pont. 3 2.51> Fama refert illic signum caeleste fuisse:
<ovid. pont. 3 2.52> Quoque minus dubites, stat basis orba dea:
<ovid. pont. 3 2.53> Araque, quae fuerat natura candida saxi,
<ovid. pont. 3 2.54> Decolor affuso tincta cruore rubet.
<ovid. pont. 3 2.55> Femina sacra facit taedae non nota iugali,
<ovid. pont. 3 2.56> Quae superat Scythicas nobilitate nurus.
<ovid. pont. 3 2.57> Sacrifici genus est, sic instituere parentes,
<ovid. pont. 3 2.58> Aduena uirgineo caesus ut ense cadat.
<ovid. pont. 3 2.59> Regna Thoans habuit Maeotide clarus in ora,
<ovid. pont. 3 2.60> Nec fuit Euxinis notior alter aquis.
<ovid. pont. 3 2.61> Sceptra tenente illo liquidas fecisse per auras
<ovid. pont. 3 2.62> Nescioquam dicunt Iphigenian iter.
<ovid. pont. 3 2.63> Quam leuibus uentis sub nube per aethera uectam
<ovid. pont. 3 2.64> Creditur his Phoebe deposuisse locis.
<ovid. pont. 3 2.65> Praefuerat templo multos ea rite per annos,
<ovid. pont. 3 2.66> Inuita peragens tristia sacra manu:
<ovid. pont. 3 2.67> Cum duo uelifera iuuenes uenere carina
<ovid. pont. 3 2.68> Presseruntque suo litora nostra pede.
<ovid. pont. 3 2.69> Par fuit his aetas et amor, quorum alter Orestes,
<ovid. pont. 3 2.70> Alter erat Pylades: nomina fama tenet.
<ovid. pont. 3 2.71> Protinus immitem Triuiae ducuntur ad aram.
<ovid. pont. 3 2.72> Euincti geminas ad sua terga manus.
<ovid. pont. 3 2.73> Spargit aqua captos lustrali Graia sacerdos,
<ovid. pont. 3 2.74> Ambiat ut fuluas infula longa comas.
<ovid. pont. 3 2.75> Dumque parat sacrum, dum uelat tempora uittis,
<ovid. pont. 3 2.76> Dum tardae causas inuenit ipsa morae,
<ovid. pont. 3 2.77>"Non ego crudelis, iuuenes, (ignoscite)" dixit
<ovid. pont. 3 2.78>"Sacra suo facio barbariora loco.
<ovid. pont. 3 2.79> Ritus is est gentis. qua uos tamen urbe uenitis?
<ovid. pont. 3 2.80> Quodue parum fausta puppe petistis iter?"
<ovid. pont. 3 2.81> Dixit, et audito patriae pia nomine uirgo
<ovid. pont. 3 2.82> Consortes urbis comperit esse suae.
<ovid. pont. 3 2.83>"Alter ut e uobis" inquit "cadat hostia sacris,
<ovid. pont. 3 2.84> Ad patrias sedes nuntius alter eat."
<ovid. pont. 3 2.85> Ire iubet Pylades carum periturus Oresten;
<ovid. pont. 3 2.86> Hic negat inque uices pugnat uterque mori.
<ovid. pont. 3 2.87> Extitit hoc unum, quo non conuenerit illis:
<ovid. pont. 3 2.88> Cetera par concors et sine lite fuit.
<ovid. pont. 3 2.89> Dum peragunt pulchri iuuenes certamen amoris,
<ovid. pont. 3 2.90> Ad fratrem scriptas exarat illa notas.
<ovid. pont. 3 2.91> Ad fratrem mandata dabat. cuique illa dabantur
<ovid. pont. 3 2.92>(Humanos casus aspice) frater erat.
<ovid. pont. 3 2.93> Nec mora, de templo rapiunt simulacra Dianae,
<ovid. pont. 3 2.94> Clamque per immensas puppe feruntur aquas.
<ovid. pont. 3 2.95> Mirus amor iuuenum: quamuis abiere tot anni,
<ovid. pont. 3 2.96> In Scythia magnum nunc quoque nomen habent."
<ovid. pont. 3 2.97> Fabula narrata est postquam uulgaris ab illo,
<ovid. pont. 3 2.98> Laudarunt omnes facta piamque fidem.
<ovid. pont. 3 2.99> Scilicet hac etiam, qua nulla ferocior ora est,
<ovid. pont. 3 2.100> Nomen amicitiae barbara corda mouet.
<ovid. pont. 3 2.101> Quid facere Ausonia geniti debetis in urbe,
<ovid. pont. 3 2.102> Cum tangant duros talia facta Getas?
<ovid. pont. 3 2.103> Adde quod est animus semper tibi mitis, et altae
<ovid. pont. 3 2.104> Indicium mores nobilitatis habent,
<ovid. pont. 3 2.105> Quos Volesus patrii cognoscat nominis auctor,
<ovid. pont. 3 2.106> Quos Numa materni non neget esse suos,
<ovid. pont. 3 2.107> Adiectique probent genetiua ad nomina Cottae,
<ovid. pont. 3 2.108> Si tu non esses, interitura domus.
<ovid. pont. 3 2.109> Digne uir hac serie, lasso succurrere amico
<ovid. pont. 3 2.110> Conueniens istis moribus esse puta.
<ovid. pont. 3 3.1> Si uacat exiguum profugo dare tempus amico,
<ovid. pont. 3 3.2> O sidus Fabiae, Maxime, gentis, ades,
<ovid. pont. 3 3.3> Dum tibi quae uidi refero, seu corporis umbra
<ovid. pont. 3 3.4> Seu ueri species seu fuit ille sopor.
<ovid. pont. 3 3.5> Nox erat et bifores intrabat luna fenestras,
<ovid. pont. 3 3.6> Mense fere medio quanta nitere solet.
<ovid. pont. 3 3.7> Publica me requies curarum somnus habebat,
<ovid. pont. 3 3.8> Fusaque erant toto languida membra toro,
<ovid. pont. 3 3.9> Cum subito pinnis agitatus inhorruit aer,
<ovid. pont. 3 3.10> Et gemuit paruo mota fenestra sono.
<ovid. pont. 3 3.11> Territus in cubitum releuo mea membra sinistrum,
<ovid. pont. 3 3.12> Pulsus et e trepido pectore somnus abit.
<ovid. pont. 3 3.13> Stabat Amor, uultu non quo prius esse solebat,
<ovid. pont. 3 3.14> Fulcra tenens laeua tristis acerna manu,
<ovid. pont. 3 3.15> Nec torquem collo, nec habens crinale capillo,
<ovid. pont. 3 3.16> Nec bene dispositas comptus, ut ante, comas.
<ovid. pont. 3 3.17> Horrida pendebant molles super ora capilli,
<ovid. pont. 3 3.18> Et uisa est oculis horrida pinna meis,
<ovid. pont. 3 3.19> Qualis in aeriae tergo solet esse columbae,
<ovid. pont. 3 3.20> Tractatam multae quam tetigere manus.
<ovid. pont. 3 3.21> Hunc simul agnoui, neque enim mihi notior alter,
<ovid. pont. 3 3.22> Talibus affata est libera lingua sonis:
<ovid. pont. 3 3.23>"O puer, exilii decepto causa magistro,
<ovid. pont. 3 3.24> Quem fuit utilius non docuisse mihi,
<ovid. pont. 3 3.25> Huc quoque uenisti, pax est ubi tempore nullo,
<ovid. pont. 3 3.26> Et coit astrictis barbarus Hister aquis?
<ovid. pont. 3 3.27> Quae tibi causa uiae, nisi uti mala nostra uideres?
<ovid. pont. 3 3.28> Quae sunt, si nescis, inuidiosa tibi.
<ovid. pont. 3 3.29> Tu mihi dictasti iuuenalia carmina primus:
<ovid. pont. 3 3.30> Apposui senis te duce quinque pedes.
<ovid. pont. 3 3.31> Nec me Maeonio consurgere carmine nec me
<ovid. pont. 3 3.32> Dicere magnorum passus es acta ducum.
<ovid. pont. 3 3.33> Forsitan exiguas, aliquas tamen, arcus et ignes
<ovid. pont. 3 3.34> Ingenii uires comminuere mei.
<ovid. pont. 3 3.35> Namque ego dum canto tua regna tuaeque parentis,
<ovid. pont. 3 3.36> In nullum mea mens grande uacauit opus.
<ovid. pont. 3 3.37> Nec satis hoc fuerat. stulto quoque carmine feci,
<ovid. pont. 3 3.38> Artibus ut posses non rudis esse meis.
<ovid. pont. 3 3.39> Pro quibus exilium misero est mihi reddita merces.
<ovid. pont. 3 3.40> Id quoque in extremis et sine pace locis.
<ovid. pont. 3 3.41> At non Chionides Eumolpus in Orphea talis,
<ovid. pont. 3 3.42> In Phryga nec Satyrum talis Olympus erat,
<ovid. pont. 3 3.43> Praemia nec Chiron ab Achille talia cepit,
<ovid. pont. 3 3.44> Pythagoraeque ferunt non nocuisse Numam.
<ovid. pont. 3 3.45> Nomina neu referam longum collecta per aeuum,
<ovid. pont. 3 3.46> Discipulo perii solus ab ipse meo.
<ovid. pont. 3 3.47> Dum damus arma tibi, dum te, lasciue, docemus,
<ovid. pont. 3 3.48> Haec te discipulo dona magister habet.
<ovid. pont. 3 3.49> Scis tamen, et liquido iuratus dicere possis,
<ovid. pont. 3 3.50> Non me legitimos sollicitasse toros.
<ovid. pont. 3 3.51> Scripsimus haec illis, quarum nec uitta pudicos
<ovid. pont. 3 3.52> Contingit crines nec stola longa pedes.
<ovid. pont. 3 3.53> Dic, precor, ecquando didicisti fallere nuptas,
<ovid. pont. 3 3.54> Et facere incertum per mea iussa genus?
<ovid. pont. 3 3.55> An sit ab his omnis rigide summota libellis,
<ovid. pont. 3 3.56> Quam lex furtiuos arcet habere uiros?
<ovid. pont. 3 3.57> Quid tamen hoc prodest, uetiti si lege seuera
<ovid. pont. 3 3.58> Credor adulterii composuisse notas?
<ovid. pont. 3 3.59> At tu, sic habeas ferientes cuncta sagittas,
<ovid. pont. 3 3.60> Sic numquam rapido lampades igne uacent,
<ovid. pont. 3 3.61> Sic regat imperium terrasque coerceat omnis
<ovid. pont. 3 3.62> Caesar, ab Aenea qui tibi fratre tuus,
<ovid. pont. 3 3.63> Effice, sit nobis non implacabilis ira,
<ovid. pont. 3 3.64> Meque loco plecti commodiore uelit."
<ovid. pont. 3 3.65> Haec ego uisus eram puero dixisse uolucri,
<ovid. pont. 3 3.66> Hos uisus nobis ille dedisse sonos:
<ovid. pont. 3 3.67> Per mea tela, faces, et per mea tela, sagittas,
<ovid. pont. 3 3.68> Per matrem iuro Caesareumque caput,
<ovid. pont. 3 3.69> Nil nisi concessum nos te didicisse magistro,
<ovid. pont. 3 3.70> Artibus et nullum crimen inesse tuis.
<ovid. pont. 3 3.71> Vtque hoc, sic utinam defendere cetera possem!
<ovid. pont. 3 3.72> Scis aliud, quod te laeserit, esse, magis.
<ovid. pont. 3 3.73> Quicquid id est (neque enim debet dolor ipse referri,
<ovid. pont. 3 3.74> Nec potes a culpa dicere abesse tua)
<ovid. pont. 3 3.75> Tu licet erroris sub imagine crimen obumbres,
<ovid. pont. 3 3.76> Non grauior merito iudicis ira fuit.
<ovid. pont. 3 3.77> Vt tamen aspicerem consolarerque iacentem,
<ovid. pont. 3 3.78> Lapsa per immensas est mea pinna uias.
<ovid. pont. 3 3.79> Haec loca tum primum uidi, cum matre rogante
<ovid. pont. 3 3.80> Phasias est telis fixa puella meis.
<ovid. pont. 3 3.81> Quae nunc cur iterum post saecula longa reuisam,
<ovid. pont. 3 3.82> Tu facis, o castris miles amice meis.
<ovid. pont. 3 3.83> Pone metus igitur: mitescet Caesaris ira,
<ovid. pont. 3 3.84> Et ueniet uotis mollior hora tuis.
<ovid. pont. 3 3.85> Neue moram timeas, tempus, quod quaerimus, instat,
<ovid. pont. 3 3.86> Cunctaque laetitiae plena triumphus habet.
<ovid. pont. 3 3.87> Dum domus et nati, dum mater Liuia gaudet,
<ovid. pont. 3 3.88> Dum gaudes, patriae magne ducisque pater,
<ovid. pont. 3 3.89> Dum sibi gratatur populus, totamque per urbem
<ovid. pont. 3 3.90> Omnis odoratis ignibus ara calet,
<ovid. pont. 3 3.91> Dum faciles aditus praebet uenerabile templum,
<ovid. pont. 3 3.92> Sperandum est nostras posse ualere preces."
<ovid. pont. 3 3.93> Dixit, et aut ille est tenues dilapsus in auras,
<ovid. pont. 3 3.94> Coeperunt sensus aut uigilare mei.
<ovid. pont. 3 3.95> Si dubitem, faueas quin his, o Maxime, dictis,
<ovid. pont. 3 3.96> Memnonio cycnos esse colore putem.
<ovid. pont. 3 3.97> Sed neque mutatur nigra pice lacteus umor,
<ovid. pont. 3 3.98> Nec, quod erat candens, fit terebinthus ebur.
<ovid. pont. 3 3.99> Conueniens animo genus est tibi, nobile namque
<ovid. pont. 3 3.100> Pectus et Herculeae simplicitatis habes.
<ovid. pont. 3 3.101> Liuor, iners uitium, mores non exit in altos,
<ovid. pont. 3 3.102> Vtque latens ima uipera serpit humo.
<ovid. pont. 3 3.103> Mens tua sublimis supra genus eminet ipsum,
<ovid. pont. 3 3.104> Grandius ingenio nec tibi nomen inest.
<ovid. pont. 3 3.105> Ergo alii noceant miseris optentque timeri,
<ovid. pont. 3 3.106> Tinctaque mordaci spicula felle gerant:
<ovid. pont. 3 3.107> At tua supplicibus domus est adsueta iuuandis,
<ovid. pont. 3 3.108> In quorum numero me, precor, esse uelis.
<ovid. pont. 3 4.1> Haec tibi non uanam portantia uerba salutem
<ovid. pont. 3 4.2> Naso Tomitana mittit ab urbe tuus,
<ovid. pont. 3 4.3> Vtque suo faueas mandat, Rufine, triumpho,
<ovid. pont. 3 4.4> In uestras uenit si tamen ille manus.
<ovid. pont. 3 4.5> Est opus exiguum uestrisque paratibus impar:
<ovid. pont. 3 4.6> Quale tamen cumque est, ut tueare, rogo.
<ovid. pont. 3 4.7> Firma ualent per se, nullumque Machaona quaerunt.
<ovid. pont. 3 4.8> Ad medicam dubius confugit aeger opem.
<ovid. pont. 3 4.9> Non opus est magnis placido lectore poetis:
<ovid. pont. 3 4.10> Quamlibet inuitum difficilemque tenent.
<ovid. pont. 3 4.11> Nos, quibus ingenium longi minuere labores,
<ovid. pont. 3 4.12> Aut etiam nullum forsitan ante fuit,
<ovid. pont. 3 4.13> Viribus infirmi, uestro candore ualemus:
<ovid. pont. 3 4.14> Quod mihi si demas, omnia rapta putem.
<ovid. pont. 3 4.15> Cunctaque cum mea sint propenso nixa fauore,
<ovid. pont. 3 4.16> Praecipuum ueniae ius habet ille liber.
<ovid. pont. 3 4.17> Spectatum uates alii scripsere triumphum:
<ovid. pont. 3 4.18> Est aliquid memori uisa notare manu.
<ovid. pont. 3 4.19> Nos ea uix auidam uulgo captata per aurem
<ovid. pont. 3 4.20> Scripsimus, atque oculi fama fuere mei.
<ovid. pont. 3 4.21> Scilicet affectus similes, aut impetus idem
<ovid. pont. 3 4.22> Rebus ab auditis conspicuisque uenit!
<ovid. pont. 3 4.23> Nec nitor argenti, quem uos uidistis, et auri
<ovid. pont. 3 4.24> Quod mihi defuerit, purpuraque illa, queror:
<ovid. pont. 3 4.25> Sed loca, sed gentes formatae mille figuris
<ovid. pont. 3 4.26> Nutrissent carmen proeliaque ipsa meum,
<ovid. pont. 3 4.27> Et regum uultus, certissima pignora mentis,
<ovid. pont. 3 4.28> Iuuissent aliqua forsitan illud opus.
<ovid. pont. 3 4.29> Plausibus ex ipsis populi laetoque fauore
<ovid. pont. 3 4.30> Ingenium quoduis incaluisse potest:
<ovid. pont. 3 4.31> Tamque ego sumpsissem tali clamore uigorem,
<ovid. pont. 3 4.32> Quam rudis audita miles ad arma tuba.
<ovid. pont. 3 4.33> Pectora sint nobis niuibus glacieque licebit
<ovid. pont. 3 4.34> Atque hoc, quem patior, frigidiora loco,
<ovid. pont. 3 4.35> Illa ducis facies in curru stantis eburno
<ovid. pont. 3 4.36> Excuteret frigus sensibus omne meis.
<ovid. pont. 3 4.37> His ego defectus dubiisque auctoribus usus
<ovid. pont. 3 4.38> Ad uestri uenio iure fauoris opem.
<ovid. pont. 3 4.39> Nec mihi nota ducum nec sunt mihi nota locorum
<ovid. pont. 3 4.40> Nomina. materiam non habuere manus.
<ovid. pont. 3 4.41> Pars quota de tantis rebus, quam fama referre
<ovid. pont. 3 4.42> Aut aliquis nobis scribere posset, erat?
<ovid. pont. 3 4.43> Quo magis, o lector, debes ignoscere, si quid
<ovid. pont. 3 4.44> Erratum est illic praeteritumue mihi.
<ovid. pont. 3 4.45> Adde quod assidue domini meditata querelas
<ovid. pont. 3 4.46> Ad laetum carmen uix mea uersa lyra est.
<ovid. pont. 3 4.47> Vix bona post tanto quaerenti uerba subibant,
<ovid. pont. 3 4.48> Et gaudere aliquid res mihi uisa noua est.
<ovid. pont. 3 4.49> Vtque reformidant insuetum lumina solem,
<ovid. pont. 3 4.50> Sic ad laetitiam mens mea segnis erat.
<ovid. pont. 3 4.51> Est quoque cunctarum nouitas carissima rerum,
<ovid. pont. 3 4.52> Gratiaque officio, quod mora tardat, abest.
<ovid. pont. 3 4.53> Cetera certatim de magno scripta triumpho
<ovid. pont. 3 4.54> Iam pridem populi suspicor ore legi.
<ovid. pont. 3 4.55> Illa bibit sitiens lector, mea pocula plenus:
<ovid. pont. 3 4.56> Illa recens pota est, nostra tepebit aqua.
<ovid. pont. 3 4.57> Non ego cessaui, nec fecit inertia serum.
<ovid. pont. 3 4.58> Vltima me uasti sustinet ora freti.
<ovid. pont. 3 4.59> Dum uenit huc rumor properataque carmina fiunt
<ovid. pont. 3 4.60> Factaque eunt ad uos, annus abisse potest.
<ovid. pont. 3 4.61> Nec minimum refert, intacta rosaria primus,
<ovid. pont. 3 4.62> An sera carpas paene relicta manu.
<ovid. pont. 3 4.63> Quid mirum, lectis exhausto floribus horto,
<ovid. pont. 3 4.64> Si duce non facta est digna corona tuo?
<ovid. pont. 3 4.65> Deprecor hoc: uatum contra sua carmina ne quis
<ovid. pont. 3 4.66> Dicta putet! pro se Musa locuta mea est.
<ovid. pont. 3 4.67> Sunt mihi uobiscum communia sacra, poetae,
<ovid. pont. 3 4.68> In uestro miseris si licet esse choro.
<ovid. pont. 3 4.69> Magnaque pars animae mecum uixistis, amici:
<ovid. pont. 3 4.70> Hac ego uos absens nunc quoque parte colo.
<ovid. pont. 3 4.71> Sint igitur uestro mea commendata fauore
<ovid. pont. 3 4.72> Carmina, non possum pro quibus ipse loqui.
<ovid. pont. 3 4.73> Scripta placent a morte fere, quia laedere uiuos
<ovid. pont. 3 4.74> Liuor et iniusto carpere dente solet.
<ovid. pont. 3 4.75> Si genus est mortis male uiuere, terra moratur,
<ovid. pont. 3 4.76> Et desunt fatis sola sepulchra meis.
<ovid. pont. 3 4.77> Denique opus curae culpetur ut undique nostrae,
<ovid. pont. 3 4.78> Officium nemo qui reprehendat erit.
<ovid. pont. 3 4.79> Vt desint uires, tamen est laudanda uoluntas:
<ovid. pont. 3 4.80> Hac ego contentos auguror esse deos.
<ovid. pont. 3 4.81> Haec facit ut ueniat pauper quoque gratus ad aras,
<ovid. pont. 3 4.82> Et placeat caeso non minus agna boue.
<ovid. pont. 3 4.83> Res quoque tanta fuit quantae subsistere summo
<ovid. pont. 3 4.84> Aeneadum uati grande fuisset onus.
<ovid. pont. 3 4.85> Ferre etiam molles elegi tam uasta triumphi
<ovid. pont. 3 4.86> Pondera disparibus non potuere rotis.
<ovid. pont. 3 4.87> Quo pede nunc utar, dubia est sententia nobis:
<ovid. pont. 3 4.88> Alter enim de te, Rhene, triumphus adest.
<ovid. pont. 3 4.89> Irrita uotorum non sunt praesagia uatum:
<ovid. pont. 3 4.90> Danda Ioui laurus, dum prior illa uiret.
<ovid. pont. 3 4.91> Nec mea uerba legis, qui sum summotus ad Histrum,
<ovid. pont. 3 4.92> Non bene pacatis flumina pota Getis:
<ovid. pont. 3 4.93> Ista dei uox est, deus est in pectore nostro,
<ovid. pont. 3 4.94> Haec duce praedico uaticinorque deo.
<ovid. pont. 3 4.95> Quid cessas currum pompamque parare triumphis,
<ovid. pont. 3 4.96> Liuia? dant nullas iam tibi bella moras.
<ovid. pont. 3 4.97> Perfida damnatas Germania proicit hastas.
<ovid. pont. 3 4.98> Iam pondus dices omen habere meum.
<ovid. pont. 3 4.99> Crede, breuique fides aderit. geminabit honorem
<ovid. pont. 3 4.100> Filius, et iunctis, ut prius, ibit equis.
<ovid. pont. 3 4.101> Prome, quod inicias umeris uictoribus, ostrum:
<ovid. pont. 3 4.102> Ipsa potest solitum nosse corona caput:
<ovid. pont. 3 4.103> Scuta sed et galeae gemmis radientur et auro,
<ovid. pont. 3 4.104> Stentque super uinctos trunca tropaea uiros:
<ovid. pont. 3 4.105> Oppida turritis cingantur eburnea muris,
<ovid. pont. 3 4.106> Fictaque res uero more putetur agi.
<ovid. pont. 3 4.107> Squalidus immissos fracta sub harundine crines
<ovid. pont. 3 4.108> Rhenus et infectas sanguine portet aquas.
<ovid. pont. 3 4.109> Barbara iam capti poscunt insignia reges
<ovid. pont. 3 4.110> Textaque fortuna diuitiora sua,
<ovid. pont. 3 4.111> Et quae praeterea uirtus inuicta tuorum
<ovid. pont. 3 4.112> Saepe parata tibi, saepe paranda facit.
<ovid. pont. 3 4.113> Di, quorum monitu sumus euentura locuti,
<ovid. pont. 3 4.114> Verba, precor, celeri nostra probate fide.
<ovid. pont. 3 5.1> Quam legis, unde tibi mittatur epistula, quaeris?
<ovid. pont. 3 5.2> Hinc, ubi caeruleis iungitur Hister aquis.
<ovid. pont. 3 5.3> Vt regio dicta est succurrere debet et auctor,
<ovid. pont. 3 5.4> Laesus ab ingenio Naso poeta suo.
<ovid. pont. 3 5.5> Qui tibi quam mallet praesens afferre salutem,
<ovid. pont. 3 5.6> Mittit ab hirsutis, Maxime Cotta, Getis.
<ovid. pont. 3 5.7> Legimus, o iuuenis patrii non degener oris,
<ovid. pont. 3 5.8> Dicta tibi pleno uerba diserta foro.
<ovid. pont. 3 5.9> Quae quamquam lingua mihi sunt properante per horas
<ovid. pont. 3 5.10> Lecta satis multas, pauca fuisse queror.
<ovid. pont. 3 5.11> Plura sed haec feci relegendo saepe, nec umquam
<ovid. pont. 3 5.12> Non mihi, quam primo, grata fuere magis.
<ovid. pont. 3 5.13> Cumque nihil totiens lecta e dulcedine perdant,
<ovid. pont. 3 5.14> Viribus illa suis, non nouitate, placent.
<ovid. pont. 3 5.15> Felices quibus haec ipso cognoscere in actu
<ovid. pont. 3 5.16> Et tam facundo contigit ore frui!
<ovid. pont. 3 5.17> Nam, quamquam sapor est allata dulcis in unda,
<ovid. pont. 3 5.18> Gratius ex ipso fonte bibuntur aquae.
<ovid. pont. 3 5.19> Et magis adducto pomum decerpere ramo
<ovid. pont. 3 5.20> Quam de caelata sumere lance iuuat.
<ovid. pont. 3 5.21> At nisi peccassem, nisi me mea Musa fugasset
<ovid. pont. 3 5.22> Quod legi, tua uox exhibuisset opus,
<ovid. pont. 3 5.23> Vtque fui solitus, sedissem forsitan unus
<ovid. pont. 3 5.24> De centum iudex in tua uerba uiris,
<ovid. pont. 3 5.25> Maior et implesset praecordia nostra uoluptas,
<ovid. pont. 3 5.26> Cum traherer dictis adnueremque tuis.
<ovid. pont. 3 5.27> Quem quoniam fatum patria uobisque relictis
<ovid. pont. 3 5.28> Inter inhumanos maluit esse Getas,
<ovid. pont. 3 5.29> Quod licet, ut uidear tecum magis esse loquendo,
<ovid. pont. 3 5.30> Saepe, precor, studii pignora mitte tui,
<ovid. pont. 3 5.31> Exemploque meo, nisi dedignaris id ipsum,
<ovid. pont. 3 5.32> Vtere, quod nobis rectius ipse dares.
<ovid. pont. 3 5.33> Namque ego, qui perii iam pridem, Maxime, uobis,
<ovid. pont. 3 5.34> Ingenio nitor non periisse meo.
<ovid. pont. 3 5.35> Redde uicem, nec rara tui monimenta laboris
<ovid. pont. 3 5.36> Accipiant nostrae, grata futura, manus.
<ovid. pont. 3 5.37> Dic tamen, o iuuenis studiorum plene meorum,
<ovid. pont. 3 5.38> Ecquid ab his ipsis admoneare mei.
<ovid. pont. 3 5.39> Ecquid, ubi aut recitas factum modo carmen amicis,
<ovid. pont. 3 5.40> Aut, quod saepe soles, exigis ut recitent,
<ovid. pont. 3 5.41> Quaeror, ut interdum tua mens, oblita quid absit,
<ovid. pont. 3 5.42> Nescio quid certe sentit abesse sui,
<ovid. pont. 3 5.43> Vtque loqui multum de me praesente solebas,
<ovid. pont. 3 5.44> Nunc quoque Nasonis nomen in ore tuo est?
<ovid. pont. 3 5.45> Ipse quidem Getico peream uiolatus ab arcu
<ovid. pont. 3 5.46>(Et sit periuri quam prope poena, uides)
<ovid. pont. 3 5.47> Te nisi momentis uideo paene omnibus absens.
<ovid. pont. 3 5.48> Gratia quod menti quolibet ire licet.
<ovid. pont. 3 5.49> Hac ubi perueni nulli cernendus in urbem,
<ovid. pont. 3 5.50> Saepe loquor tecum, saepe loquente fruor.
<ovid. pont. 3 5.51> Tum mihi difficile est, quam sit bene, dicere, quamque
<ovid. pont. 3 5.52> Candida iudiciis illa sit hora meis.
<ovid. pont. 3 5.53> Tum me, si qua fides, caelesti sede receptum
<ovid. pont. 3 5.54> Cum fortunatis suspicor esse deis.
<ovid. pont. 3 5.55> Rursus ubi huc redii, caelum superosque relinquo,
<ovid. pont. 3 5.56> A Styge nec longe Pontica distat humus.
<ovid. pont. 3 5.57> Vnde ego si fato nitor prohibente reuerti,
<ovid. pont. 3 5.58> Spem sine profectu, Maxime, tolle mihi.
<ovid. pont. 3 6.1> Naso suo (posuit nomen quam paene!) sodali
<ovid. pont. 3 6.2> Mittit ab Euxinis hoc breue carmen aquis.
<ovid. pont. 3 6.3> At si cauta parum scripsisset dextra quis esses,
<ovid. pont. 3 6.4> Forsitan officio parta querela foret.
<ovid. pont. 3 6.5> Cur tamen, hoc aliis tutum credentibus, unus,
<ovid. pont. 3 6.6> Appellent ne te carmina nostra, rogas?
<ovid. pont. 3 6.7> Quanta sit in media clementia Caesaris ira,
<ovid. pont. 3 6.8> Si nescis, ex me certior esse potes.
<ovid. pont. 3 6.9> Huic ego, quam patior, nil possem demere poenae,
<ovid. pont. 3 6.10> Si iudex meriti cogerer esse mei.
<ovid. pont. 3 6.11> Non uetat ille sui quemquam meminisse sodalis,
<ovid. pont. 3 6.12> Nec prohibet tibi me scribere teque mihi.
<ovid. pont. 3 6.13> Nec scelus admittas, si consoleris amicum,
<ovid. pont. 3 6.14> Mollibus et uerbis aspera fata leues.
<ovid. pont. 3 6.15> Cur, dum tuta times, facis ut reuerentia talis
<ovid. pont. 3 6.16> Fiat in Augustos inuidiosa deos?
<ovid. pont. 3 6.17> Fulminis afflatos interdum uiuere telis
<ovid. pont. 3 6.18> Vidimus et refici, non prohibente Ioue.
<ovid. pont. 3 6.19> Nec, quia Neptunus nauem lacerarat Vlixis,
<ovid. pont. 3 6.20> Leucothea nanti ferre negauit opem.
<ovid. pont. 3 6.21> Crede mihi, miseris caelestia numina parcunt,
<ovid. pont. 3 6.22> Nec semper laesos et sine fine premunt.
<ovid. pont. 3 6.23> Principe nec nostro deus est moderatior ullus
<ovid. pont. 3 6.24> Iustitia uires temperat ille suas.
<ovid. pont. 3 6.25> Nuper eam Caesar facto de marmore templo,
<ovid. pont. 3 6.26> Iampridem posuit mentis in aede suae.
<ovid. pont. 3 6.27> Iuppiter in multos temeraria fulmina torquet,
<ovid. pont. 3 6.28> Qui poenam culpa non meruere pati.
<ovid. pont. 3 6.29> Obruerit cum tot saeuis deus aequoris undis,
<ovid. pont. 3 6.30> Ex illis mergi pars quota digna fuit?
<ovid. pont. 3 6.31> Cum pereant acie fortissima quaeque, uel ipso
<ovid. pont. 3 6.32> Iudice dilectus Martis iniquus erit.
<ovid. pont. 3 6.33> At si forte uelis in nos inquirere, nemo est
<ovid. pont. 3 6.34> Qui se, quod patitur, commeruisse neget.
<ovid. pont. 3 6.35> Adde quod exstinctos uel aqua uel Marte uel igni
<ovid. pont. 3 6.36> Nulla potest iterum restituisse dies.
<ovid. pont. 3 6.37> Restituit multos aut poenae parte leuauit
<ovid. pont. 3 6.38> Caesar: et in multis me, precor, esse uelit.
<ovid. pont. 3 6.39> At tu, cum tali populus sub principe simus,
<ovid. pont. 3 6.40> Alloquio profugi credis inesse metum?
<ovid. pont. 3 6.41> Forsitan haec domino Busiride iure timeres,
<ovid. pont. 3 6.42> Aut solito clausos urere in aere uiros.
<ovid. pont. 3 6.43> Desine mitem animum uano infamare timore.
<ovid. pont. 3 6.44> Saeua quid in placidis saxa uereris aquis?
<ovid. pont. 3 6.45> Ipse ego quod primo scripsi sine nomine uobis,
<ovid. pont. 3 6.46> Vix excusari posse mihi uideor.
<ovid. pont. 3 6.47> Sed pauor attonito rationis ademerat usum,
<ovid. pont. 3 6.48> Cesserat omne nouis consiliumque malis,
<ovid. pont. 3 6.49> Fortunamque meam metuens, non uindicis iram,
<ovid. pont. 3 6.50> Terrebar titulo nominis ipse mei.
<ovid. pont. 3 6.51> Hactenus admonitus memori concede poetae
<ovid. pont. 3 6.52> Ponat ut in chartis nomina cara suis.
<ovid. pont. 3 6.53> Turpe erit ambobus, longo mihi proximus usu
<ovid. pont. 3 6.54> Si nulla libri parte legere mei.
<ovid. pont. 3 6.55> Ne tamen iste metus somnos tibi rumpere possit,
<ovid. pont. 3 6.56> Non ultra, quam uis, officiosus ero,
<ovid. pont. 3 6.57> Teque tegam, qui sis, nisi cum permiseris ipse
<ovid. pont. 3 6.58> Cogetur nemo munus habere meum.
<ovid. pont. 3 6.59> Tu modo, quem poteras uel aperte tutus amare,
<ovid. pont. 3 6.60> Si res est anceps ista, latenter ama.
<ovid. pont. 3 7.1> Verba mihi desunt eadem tam saepe roganti.
<ovid. pont. 3 7.2> Iamque pudet uanas fine carere preces.
<ovid. pont. 3 7.3> Taedia consimili fieri de carmine uobis,
<ovid. pont. 3 7.4> Quidque petam cunctos edidicisse reor.
<ovid. pont. 3 7.5> Nostraque quid portet iam nostis epistula, quamuis
<ovid. pont. 3 7.6> Cera sit a uinclis non labefacta meis.
<ovid. pont. 3 7.7> Ergo mutetur scripti sententia nostri,
<ovid. pont. 3 7.8> Ne totiens contra, quam rapit amnis, eam.
<ovid. pont. 3 7.9> Quod bene de uobis speraui, ignoscite, amici:
<ovid. pont. 3 7.10> Talia peccandi iam mihi finis erit.
<ovid. pont. 3 7.11> Nec grauis uxori dicar: quae scilicet in me
<ovid. pont. 3 7.12> Quam proba tam timida est experiensque parum.
<ovid. pont. 3 7.13> Hoc quoque, Naso, feres: etenim peiora tulisti.
<ovid. pont. 3 7.14> Iam tibi sentiri sarcina nulla potest.
<ovid. pont. 3 7.15> Ductus ab armento taurus detrectet aratrum,
<ovid. pont. 3 7.16> Subtrahat et duro colla nouella iugo.
<ovid. pont. 3 7.17> Nos, quibus adsueuit fatum crudeliter uti,
<ovid. pont. 3 7.18> Ad mala iam pridem non sumus ulla rudes.
<ovid. pont. 3 7.19> Venimus in Geticos fines: moriamur in illis,
<ovid. pont. 3 7.20> Parcaque ad extremum qua mea coepit eat.
<ovid. pont. 3 7.21> Spem iuuat amplecti, quae non iuuat irrita semper:
<ovid. pont. 3 7.22> Et fieri cupias siqua futura putes.
<ovid. pont. 3 7.23> Proximus huic gradus est bene desperare salutem,
<ovid. pont. 3 7.24> Seque semel uera scire perisse fide.
<ovid. pont. 3 7.25> Curando fieri quaedam maiora uidemus
<ovid. pont. 3 7.26> Vulnera, quae melius non tetigisse fuit.
<ovid. pont. 3 7.27> Mitius ille perit subita qui mergitur unda,
<ovid. pont. 3 7.28> Quam sua qui tumidis brachia lassat aquis.
<ovid. pont. 3 7.29> Cur ego concepi Scythicis me posse carere
<ovid. pont. 3 7.30> Finibus et terra prosperiore frui?
<ovid. pont. 3 7.31> Cur aliquid de me speraui lenius umquam?
<ovid. pont. 3 7.32> An fortuna mihi sic mea nota fuit?
<ovid. pont. 3 7.33> Torqueor en grauius, repetitaque forma locorum
<ovid. pont. 3 7.34> Exilium renouat triste recensque facit.
<ovid. pont. 3 7.35> Est tamen utilius, studium cessare meorum,
<ovid. pont. 3 7.36> Quam, quas admorint, non ualuisse preces.
<ovid. pont. 3 7.37> Magna quidem res est, quam non audetis, amici:
<ovid. pont. 3 7.38> Sed si quis peteret, qui dare uellet, erat.
<ovid. pont. 3 7.39> Dummodo non nobis hoc Caesaris ira negarit,
<ovid. pont. 3 7.40> Fortiter Euxinis immoriemur aquis.
<ovid. pont. 3 8.1> Quae tibi quaerebam memorem testantia curam
<ovid. pont. 3 8.2> Dona Tomitanus mittere posset ager.
<ovid. pont. 3 8.3> Dignus es argento, fuluo quoque dignior auro,
<ovid. pont. 3 8.4> Sed te, cum donas, ista iuuare solent.
<ovid. pont. 3 8.5> Nec tamen haec loca sunt ullo pretiosa metallo:
<ovid. pont. 3 8.6> Hostis ab agricola uix sinit illa fodi.
<ovid. pont. 3 8.7> Purpura saepe tuos fulgens praetexit amictus.
<ovid. pont. 3 8.8> Sed non Sarmatico tingitur illa mari.
<ovid. pont. 3 8.9> Vellera dura ferunt pecudes, et Palladis uti
<ovid. pont. 3 8.10> Arte Tomitanae non didicere nurus.
<ovid. pont. 3 8.11> Femina pro lana Cerealia munera frangit,
<ovid. pont. 3 8.12> Suppositoque grauem uertice portat aquam.
<ovid. pont. 3 8.13> Non hic pampineis amicitur uitibus ulmus,
<ovid. pont. 3 8.14> Nulla premunt ramos pondere poma suos.
<ovid. pont. 3 8.15> Tristia deformes pariunt absinthia campi,
<ovid. pont. 3 8.16> Terraque de fructu quam sit amara docet.
<ovid. pont. 3 8.17> Nil igitur tota Ponti regione sinistri,
<ovid. pont. 3 8.18> Quod mea sedulitas mittere posset, erat.
<ovid. pont. 3 8.19> Clausa tamen misi Scythica tibi tela pharetra:
<ovid. pont. 3 8.20> Hoste precor fiant illa cruenta tuo.
<ovid. pont. 3 8.21> Hos habet haec calamos, hos haec habet ora libellos.
<ovid. pont. 3 8.22> Haec uiget in nostris, Maxime, Musa locis!
<ovid. pont. 3 8.23> Quae quamquam misisse pudet, quia parua uidentur,
<ovid. pont. 3 8.24> Tu tamen haec, quaeso, consule missa boni.
<ovid. pont. 3 9.1> Quod sit in his eadem sententia, Brute, libellis,
<ovid. pont. 3 9.2> Carmina nescio quem carpere nostra refers:
<ovid. pont. 3 9.3> Nil nisi me terra fruar ut propiore rogare,
<ovid. pont. 3 9.4> Et quam sim denso cinctus ab hoste loqui.
<ovid. pont. 3 9.5> O, quam de multis uitium reprehenditur unum!
<ovid. pont. 3 9.6> Hoc peccat solum si mea Musa, bene est.
<ovid. pont. 3 9.7> Ipse ego librorum uideo delicta meorum,
<ovid. pont. 3 9.8> Cum sua plus iusto carmina quisque probet.
<ovid. pont. 3 9.9> Auctor opus laudat: sic forsitan Agrius olim
<ovid. pont. 3 9.10> Thersiten facie dixerit esse bona.
<ovid. pont. 3 9.11> Iudicium tamen hic nostrum non decipit error,
<ovid. pont. 3 9.12> Nec, quicquid genui, protinus illud amo.
<ovid. pont. 3 9.13> Cur igitur, si me uideam delinquere, peccem,
<ovid. pont. 3 9.14> Et patiar scripto crimen inesse, rogas?
<ovid. pont. 3 9.15> Non eadem ratio est sentire et demere morbos.
<ovid. pont. 3 9.16> Sensus inest cunctis, tollitur arte malum.
<ovid. pont. 3 9.17> Saepe aliquod uerbum cupiens mutare reliqui,
<ovid. pont. 3 9.18> Iudicium uires destituuntque meum.
<ovid. pont. 3 9.19> Saepe piget (quid enim dubitem tibi uera fateri?)
<ovid. pont. 3 9.20> Corrigere et longi ferre laboris onus.
<ovid. pont. 3 9.21> Scribentem iuuat ipse labor minuitque laborem,
<ovid. pont. 3 9.22> Cumque suo crescens pectore feruet opus.
<ovid. pont. 3 9.23> Corrigere ut res est tanto magis ardua quanto
<ovid. pont. 3 9.24> Magnus Aristarcho maior Homerus erat,
<ovid. pont. 3 9.25> Sic animum lento curarum frigore laedit
<ovid. pont. 3 9.26> Et cupidi cursus frena retentat equi.
<ovid. pont. 3 9.27> Atque ita di mites minuant mihi Caesaris iram,
<ovid. pont. 3 9.28> Ossaque pacata nostra tegantur humo,
<ovid. pont. 3 9.29> Vt mihi conanti nonnumquam intendere curas
<ovid. pont. 3 9.30> Fortunae species obstat acerba meae,
<ovid. pont. 3 9.31> Vixque mihi uideor, faciam qui carmina, sanus,
<ovid. pont. 3 9.32> Inque feris curem corrigere illa Getis.
<ovid. pont. 3 9.33> Nil tamen e scriptis magis excusabile nostris,
<ovid. pont. 3 9.34> Quam sensus cunctis paene quod unus inest.
<ovid. pont. 3 9.35> Laeta fere laetus cecini, cano tristia tristis:
<ovid. pont. 3 9.36> Conueniens operi tempus utrumque suo est.
<ovid. pont. 3 9.37> Quid nisi de uitio scribam regionis amarae,
<ovid. pont. 3 9.38> Vtque loco moriar commodiore precer?
<ovid. pont. 3 9.39> Cum totiens eadem dicam, uix audior ulli,
<ovid. pont. 3 9.40> Verbaque profectu dissimulata carent.
<ovid. pont. 3 9.41> Et tamen haec eadem cum sint, non scripsimus isdem,
<ovid. pont. 3 9.42> Vnaque per plures uox mea temptat opem.
<ovid. pont. 3 9.43> An, ne bis sensum lector reperiret eundem,
<ovid. pont. 3 9.44> Vnus amicorum, Brute, rogandus eras?
<ovid. pont. 3 9.45> Non fuit hoc tanti. confesso ignoscite, docti:
<ovid. pont. 3 9.46> Vilior est operis fama salute mea.
<ovid. pont. 3 9.47> Denique materiam, quam quis sibi finxerit ipse,
<ovid. pont. 3 9.48> Arbitrio uariat multa poeta suo.
<ovid. pont. 3 9.49> Musa mea est index nimium quoque uera malorum,
<ovid. pont. 3 9.50> Atque incorrupti pondera testis habet.
<ovid. pont. 3 9.51> Nec liber ut fieret, sed uti sua cuique daretur
<ovid. pont. 3 9.52> Littera, propositum curaque nostra fuit.
<ovid. pont. 3 9.53> Postmodo collectas utcumque sine ordine iunxi:
<ovid. pont. 3 9.54> Hoc opus electum ne mihi forte putes.
<ovid. pont. 3 9.55> Da ueniam scriptis, quorum non gloria nobis
<ovid. pont. 3 9.56> Causa, sed utilitas officiumque fuit.
<ovid. pont. 4 1.1> Accipe, Pompei, deductum carmen ab illo
<ovid. pont. 4 1.2> Debitor est uitae qui tibi, Sexte, suae.
<ovid. pont. 4 1.3> Qui seu non prohibes a me tua nomina poni,
<ovid. pont. 4 1.4> Accedet meritis haec quoque summa tuis:
<ovid. pont. 4 1.5> Siue trahis uultus, equidem peccasse fatebor,
<ovid. pont. 4 1.6> Delicti tamen est causa probanda mei.
<ovid. pont. 4 1.7> Non potuit mea mens, quin esset grata, teneri.
<ovid. pont. 4 1.8> Sit precor officio non grauis ira pio.
<ovid. pont. 4 1.9> O, quotiens ego sum libris mihi uisus ab istis
<ovid. pont. 4 1.10> Impius, in nullo quod legerere loco!
<ovid. pont. 4 1.11> O, quotiens, alii cum uellem scribere, nomen
<ovid. pont. 4 1.12> Rettulit in ceras inscia dextra tuum!
<ovid. pont. 4 1.13> Ipse mihi placuit mendis in talibus error,
<ovid. pont. 4 1.14> Et uix inuita facta litura manu est.
<ovid. pont. 4 1.15>"Viderit! ad summam" dixi "licet ipse queratur
<ovid. pont. 4 1.16> A! pudet offensam non meruisse prius."
<ovid. pont. 4 1.17> Da mihi, siquid ea est, hebetantem pectora Lethen,
<ovid. pont. 4 1.18> Oblitus potero non tamen esse tui.
<ovid. pont. 4 1.19> Idque sinas oro, nec fastidita repellas
<ovid. pont. 4 1.20> Verba, nec officio crimen inesse putes,
<ovid. pont. 4 1.21> Et leuis haec meritis referatur gratia tantis:
<ovid. pont. 4 1.22> Si minus, inuito te quoque gratus ero.
<ovid. pont. 4 1.23> Numquam pigra fuit nostris tua gratia rebus,
<ovid. pont. 4 1.24> Nec mihi munificas arca negauit opes.
<ovid. pont. 4 1.25> Nunc quoque nil subitis clementia territa fatis
<ovid. pont. 4 1.26> Auxilium uitae fertque feretque meae.
<ovid. pont. 4 1.27> Vnde rogas forsan fiducia tanta futuri
<ovid. pont. 4 1.28> Sit mihi? quod fecit, quisque tuetur opus.
<ovid. pont. 4 1.29> Vt Venus artificis labor est et gloria Coi,
<ovid. pont. 4 1.30> Aequoreo madidas quae premit imbre comas:
<ovid. pont. 4 1.31> Arcis ut Actaeae uel eburna uel aerea custos
<ovid. pont. 4 1.32> Bellica Phidiaca stat dea facta manu:
<ovid. pont. 4 1.33> Vindicat ut Calamis laudem, quos fecit, equorum:
<ovid. pont. 4 1.34> Vt similis uerae uacca Myronis opus:
<ovid. pont. 4 1.35> Sic ego pars rerum non ultima, Sexte, tuarum
<ovid. pont. 4 1.36> Tutelaeque feror munus opusque tuae.
<ovid. pont. 4 2.1> Quod legis, o uates magnorum maxime regum,
<ovid. pont. 4 2.2> Venit ab intonsis usque, Seuere, Getis:
<ovid. pont. 4 2.3> Cuius adhuc nomen nostros tacuisse libellos,
<ovid. pont. 4 2.4> Si modo permittis dicere uera, pudet.
<ovid. pont. 4 2.5> Orba tamen numeris cessauit epistula numquam
<ovid. pont. 4 2.6> Ire per alternas officiosa uices.
<ovid. pont. 4 2.7> Carmina sola tibi memorem testantia curam
<ovid. pont. 4 2.8> Non data sunt. quid enim, quae facis ipse, darem?
<ovid. pont. 4 2.9> Quis mel Aristaeo, quis Baccho uina Falerna,
<ovid. pont. 4 2.10> Triptolemo fruges, poma det Alcinoo?
<ovid. pont. 4 2.11> Fertile pectus habes, interque Helicona colentes
<ovid. pont. 4 2.12> Vberius nulli prouenit ista seges.
<ovid. pont. 4 2.13> Mittere ad hunc carmen, frondes erat addere siluis.
<ovid. pont. 4 2.14> Haec mihi cunctandi causa, Seuere, fuit.
<ovid. pont. 4 2.15> Nec tamen ingenium nobis respondet, ut ante,
<ovid. pont. 4 2.16> Sed siccum sterili uomere litus aro.
<ovid. pont. 4 2.17> Scilicet ut limus uenas excaecat in undis,
<ovid. pont. 4 2.18> Laesaque suppresso fonte resistit aqua,
<ovid. pont. 4 2.19> Pectora sic mea sunt limo uitiata malorum,
<ovid. pont. 4 2.20> Et carmen uena pauperiore fluit.
<ovid. pont. 4 2.21> Si quis in hac ipsum terra posuisset Homerum,
<ovid. pont. 4 2.22> Esset, crede mihi, factus et ille Getes.
<ovid. pont. 4 2.23> Da ueniam fasso, studiis quoque frena remisi,
<ovid. pont. 4 2.24> Ducitur et digitis littera rara meis.
<ovid. pont. 4 2.25> Impetus ille sacer, qui uatum pectora nutrit,
<ovid. pont. 4 2.26> Qui prius in nobis esse solebat, abest.
<ovid. pont. 4 2.27> Vix uenit ad partes, uix sumptae Musa tabellae
<ovid. pont. 4 2.28> Imponit pigras paene coacta manus.
<ovid. pont. 4 2.29> Paruaque, ne dicam scribendi nulla uoluptas
<ovid. pont. 4 2.30> Est mihi, nec numeris nectere uerba iuuat.
<ovid. pont. 4 2.31> Siue quod hinc fructus adeo non cepimus ullos,
<ovid. pont. 4 2.32> Principium nostri res sit ut ista mali:
<ovid. pont. 4 2.33> Siue quod in tenebris numerosos ponere gestus,
<ovid. pont. 4 2.34> Quodque legas nulli scribere carmen, idem est.
<ovid. pont. 4 2.35> Excitat auditor studium, laudataque uirtus
<ovid. pont. 4 2.36> Crescit, et immensum gloria calcar habet.
<ovid. pont. 4 2.37> Hic mea cui recitem nisi flauis scripta Corallis,
<ovid. pont. 4 2.38> Quasque alias gentes barbarus Hister habet?
<ovid. pont. 4 2.39> Sed quid solus agam, quaque infelicia perdam
<ovid. pont. 4 2.40> Otia materia surripiamque diem?
<ovid. pont. 4 2.41> Nam quia nec uinum, nec me tenet alea fallax,
<ovid. pont. 4 2.42> Per quae clam tacitum tempus abire solet,
<ovid. pont. 4 2.43> Nec me, quod cuperem, si per fera bella liceret,
<ovid. pont. 4 2.44> Oblectat cultu terra nouata suo,
<ovid. pont. 4 2.45> Quid, nisi Pierides, solacia frigida, restant,
<ovid. pont. 4 2.46> Non bene de nobis quae meruere deae?
<ovid. pont. 4 2.47> At tu, cui bibitur felicius Aonius fons,
<ovid. pont. 4 2.48> Vtiliter studium quod tibi cedit ama,
<ovid. pont. 4 2.49> Sacraque Musarum merito cole, quodque legamus,
<ovid. pont. 4 2.50> Huc aliquod curae mitte recentis opus.
<ovid. pont. 4 3.1> Conquerar, an taceam? ponam sine nomine crimen,
<ovid. pont. 4 3.2> An notum qui sis omnibus esse uelim?
<ovid. pont. 4 3.3> Nomine non utar, ne commendere querela,
<ovid. pont. 4 3.4> Quaeraturque tibi carmine fama meo.
<ovid. pont. 4 3.5> Dum mea puppis erat ualida fundata carina,
<ovid. pont. 4 3.6> Qui mecum uelles currere, primus eras.
<ovid. pont. 4 3.7> Nunc, quia contraxit uultum Fortuna, recedis,
<ovid. pont. 4 3.8> Auxilio postquam scis opus esse tuo.
<ovid. pont. 4 3.9> Dissimulas etiam, nec me uis nosse uideri,
<ovid. pont. 4 3.10> Quisque sit, audito nomine, Naso, rogas.
<ovid. pont. 4 3.11> Ille ego sum, quamquam non uis audire, uetusta
<ovid. pont. 4 3.12> Paene puer puero iunctus amicitia:
<ovid. pont. 4 3.13> Ille ego, qui primus tua seria nosse solebam
<ovid. pont. 4 3.14> Et tibi iucundis primus adesse iocis:
<ovid. pont. 4 3.15> Ille ego conuictor densoque domesticus usu,
<ovid. pont. 4 3.16> Ille ego iudiciis unica Musa tuis.
<ovid. pont. 4 3.17> Ille ego sum, qui nunc an uiuam, perfide, nescis,
<ovid. pont. 4 3.18> Cura tibi de quo quaerere nulla fuit.
<ovid. pont. 4 3.19> Siue fui numquam carus, simulasse fateris:
<ovid. pont. 4 3.20> Seu non fingebas, inueniere leuis.
<ovid. pont. 4 3.21> Aut age, dic aliquam, quae te mutauerit, iram:
<ovid. pont. 4 3.22> Nam nisi iusta tua est, iusta querela mea est.
<ovid. pont. 4 3.23> Quod te nunc crimen similem uetat esse priori?
<ovid. pont. 4 3.24> An crimen, coepi quod miser esse, uocas?
<ovid. pont. 4 3.25> Si mihi rebus opem nullam factisque ferebas,
<ovid. pont. 4 3.26> Venisset uerbis charta notata tribus.
<ovid. pont. 4 3.27> Vix equidem credo: subito insultare iacenti
<ovid. pont. 4 3.28> Te mihi nec uerbis parcere fama refert.
<ovid. pont. 4 3.29> Quid facis, a! demens? cur, si Fortuna recedit,
<ovid. pont. 4 3.30> Naufragio lacrimas eripis ipse tuo?
<ovid. pont. 4 3.31> Haec dea non stabili, quam sit leuis, orbe fatetur,
<ovid. pont. 4 3.32> Quae summum dubio sub pede semper habet.
<ovid. pont. 4 3.33> Quolibet est folio, quauis incertior aura:
<ovid. pont. 4 3.34> Par illi leuitas, improbe, sola tua est.
<ovid. pont. 4 3.35> Omnia sunt hominum tenui pendentia filo,
<ovid. pont. 4 3.36> Et subito casu quae ualuere, ruunt.
<ovid. pont. 4 3.37> Diuitis audita est cui non opulentia Croesi?
<ovid. pont. 4 3.38> Nempe tamen uitam captus ab hoste tulit.
<ovid. pont. 4 3.39> Ille Syracosia modo formidatus in urbe
<ovid. pont. 4 3.40> Vix humili duram reppulit arte famem.
<ovid. pont. 4 3.41> Quid fuerat Magno maius? tamen ille rogauit
<ovid. pont. 4 3.42> Summissa fugiens uoce clientis opem.
<ovid. pont. 4 3.43> Cuique uiro totus terrarum paruit orbis,
<ovid. pont. 4 3.44> Indigus effectus omnibus ipse magis.
<ovid. pont. 4 3.45> Ille Iugurthino clarus Cimbroque triumpho,
<ovid. pont. 4 3.46> Quo uictrix totiens consule Roma fuit,
<ovid. pont. 4 3.47> In caeno Marius iacuit cannaque palustri,
<ovid. pont. 4 3.48> Pertulit et tanto multa pudenda uiro.
<ovid. pont. 4 3.49> Ludit in humanis diuina potentia rebus,
<ovid. pont. 4 3.50> Et certam praesens uix feret hora fidem.
<ovid. pont. 4 3.51>"Litus ad Euxinum"" si quis mihi diceret "ibis,
<ovid. pont. 4 3.52> Et metues, arcu ne feriare Getae,"
<ovid. pont. 4 3.53>"I, bibe" dixissem "purgantes pectora sucos,
<ovid. pont. 4 3.54> Quicquid et in tota nascitur Anticyra."
<ovid. pont. 4 3.55> Sum tamen haec passus: nec, si mortalia possem,
<ovid. pont. 4 3.56> Et summi poteram tela cauere dei.
<ovid. pont. 4 3.57> Tu quoque fac timeas, et quae tibi laeta uidentur,
<ovid. pont. 4 3.58> Dum loqueris, fieri tristia posse puta.
<ovid. pont. 4 4.1> Nulla dies adeo est australibus umida nimbis,
<ovid. pont. 4 4.2> Non intermissis ut fluat imber aquis.
<ovid. pont. 4 4.3> Nec sterilis locus ullus ita est, ut non sit in illo
<ovid. pont. 4 4.4> Mixta fere duris utilis herba rubis.
<ovid. pont. 4 4.5> Nil adeo fortuna grauis miserabile fecit,
<ovid. pont. 4 4.6> Vt minuant nulla gaudia parte malum.
<ovid. pont. 4 4.7> Ecce domo patriaque carens oculisque meorum,
<ovid. pont. 4 4.8> Naufragus in Getici litoris actus aquas,
<ovid. pont. 4 4.9> Qua tamen inueni uultum diffundere causa
<ovid. pont. 4 4.10> Possim, fortunae nec meminisse meae.
<ovid. pont. 4 4.11> Nam mihi, cum fulua solus spatiarer harena,
<ovid. pont. 4 4.12> Visa est a tergo pinna dedisse sonum.
<ovid. pont. 4 4.13> Respicio, nec erat corpus, quod cernere possem,
<ovid. pont. 4 4.14> Verba tamen sunt haec aure recepta mea:
<ovid. pont. 4 4.15>"En ego laetarum uenio tibi nuntia rerum
<ovid. pont. 4 4.16> Fama, per immensas aere lapsa uias.
<ovid. pont. 4 4.17> Consule Pompeio, quo non tibi carior alter,
<ovid. pont. 4 4.18> Candidus et felix proximus annus erit."
<ovid. pont. 4 4.19> Dixit, et ut laeto Pontum rumore repleuit,
<ovid. pont. 4 4.20> Ad gentes alias hinc dea uertit iter.
<ovid. pont. 4 4.21> At mihi dilapsis inter noua gaudia curis
<ovid. pont. 4 4.22> Excidit asperitas huius iniqua loci.
<ovid. pont. 4 4.23> Ergo ubi, Iane biceps, longum reseraueris annum,
<ovid. pont. 4 4.24> Pulsus et a sacro mense December erit,
<ovid. pont. 4 4.25> Purpura Pompeium summi uelabit honoris,
<ovid. pont. 4 4.26> Ne titulis quicquam debeat ille suis.
<ovid. pont. 4 4.27> Cernere iam uideor rumpi paene atria turba,
<ovid. pont. 4 4.28> Et populum laedi deficiente loco,
<ovid. pont. 4 4.29> Templaque Tarpeiae primum tibi sedis adiri,
<ovid. pont. 4 4.30> Et fieri faciles in tua uota deos.
<ovid. pont. 4 4.31> Colla boues niueos cerno praebere securi,
<ovid. pont. 4 4.32> Quos aluit campis herba Falisca suis:
<ovid. pont. 4 4.33> Cumque deos omnes, tunc hos impensius, aequos
<ovid. pont. 4 4.34> Esse tibi cupias, cum Ioue Caesar erunt.
<ovid. pont. 4 4.35> Curia te excipiet, patresque e more uocati
<ovid. pont. 4 4.36> Intendent aures ad tua uerba suas.
<ovid. pont. 4 4.37> Hos ubi facundo tua uox hilarauerit ore,
<ovid. pont. 4 4.38> Vtque solet, tulerit prospera uerba dies,
<ovid. pont. 4 4.39> Egeris et meritas superis cum Caesare grates
<ovid. pont. 4 4.40>(Qui causam, facias cur ita saepe, dabit),
<ovid. pont. 4 4.41> Inde domum repetes toto comitante senatu,
<ovid. pont. 4 4.42> Officium populi uix capiente domo.
<ovid. pont. 4 4.43> Me miserum, turba quod non ego cernar in illa,
<ovid. pont. 4 4.44> Nec poterunt istis lumina nostra frui!
<ovid. pont. 4 4.45> Quod licet, absentem qua possum mente uidebo:
<ovid. pont. 4 4.46> Aspiciet uultus consulis illa sui.
<ovid. pont. 4 4.47> Di faciant aliquo subeat tibi tempore nostrum
<ovid. pont. 4 4.48> Nomen, et "heu" dicas "quid miser ille facit?
<ovid. pont. 4 4.49> Haec tua pertulerit si quis mihi uerba, fatebor
<ovid. pont. 4 4.50> Protinus exilium mollius esse meum.
<ovid. pont. 4 5.1> Ite, leues elegi, doctas ad consulis aures,
<ovid. pont. 4 5.2> Verbaque honorato ferte legenda uiro.
<ovid. pont. 4 5.3> Longa uia est, nec uos pedibus proceditis aequis,
<ovid. pont. 4 5.4> Tectaque brumali sub niue terra latet.
<ovid. pont. 4 5.5> Cum gelidam Thracen et opertum nubibus Haemum
<ovid. pont. 4 5.6> Et maris Ionii transieritis aquas,
<ovid. pont. 4 5.7> Luce minus decima dominam uenietis in urbem,
<ovid. pont. 4 5.8> Vt festinatum non faciatis iter.
<ovid. pont. 4 5.9> Protinus inde domus uobis Pompeia petatur:
<ovid. pont. 4 5.10> Non est Augusto iunctior ulla foro.
<ovid. pont. 4 5.11> Siquis, ut in populo, qui sitis et unde requiret,
<ovid. pont. 4 5.12> Nomina decepta quaelibet aure ferat.
<ovid. pont. 4 5.13> Vt sit enim tutum, sicut reor esse, fateri,
<ovid. pont. 4 5.14> Verba minus certe ficta timoris habent.
<ovid. pont. 4 5.15> Copia nec uobis nullo prohibente uidendi
<ovid. pont. 4 5.16> Consulis, ut limen contigeritis, erit.
<ovid. pont. 4 5.17> Aut reget ille suos dicendo iura Quirites,
<ovid. pont. 4 5.18> Conspicuum signis cum premet altus ebur:
<ovid. pont. 4 5.19> Aut populi reditus positam componet ad hastam,
<ovid. pont. 4 5.20> Et minui magnae non sinet urbis opes:
<ovid. pont. 4 5.21> Aut, ubi erunt patres in Iulia templa uocati,
<ovid. pont. 4 5.22> De tanto dignis consule rebus aget:
<ovid. pont. 4 5.23> Aut feret Augusto solitam natoque salutem,
<ovid. pont. 4 5.24> Deque parum noto consulet officio.
<ovid. pont. 4 5.25> Tempus ab his uacuum Caesar Germanicus omne
<ovid. pont. 4 5.26> Auferet: a magnis hunc colit ille deis.
<ovid. pont. 4 5.27> Cum tamen a turba rerum requieuerit harum,
<ovid. pont. 4 5.28> Ad uos mansuetas porriget ille manus,
<ovid. pont. 4 5.29> Quidque parens ego uester agam fortasse requiret.
<ovid. pont. 4 5.30> Talia uos illi reddere uerba uolo:
<ovid. pont. 4 5.31>"Viuit adhuc uitamque tibi debere fatetur,
<ovid. pont. 4 5.32> Quam prius a miti Caesare munus habet.
<ovid. pont. 4 5.33> Te sibi, cum fugeret, memori solet ore referre
<ovid. pont. 4 5.34> Barbariae tutas exhibuisse uias:
<ovid. pont. 4 5.35> Sanguine Bistonium quod non tepefecerit ensem,
<ovid. pont. 4 5.36> Effectum cura pectoris esse tui:
<ovid. pont. 4 5.37> Addita praeterea uitae quoque multa tuendae
<ovid. pont. 4 5.38> Munera, ne proprias attenuaret opes.
<ovid. pont. 4 5.39> Pro quibus ut meritis referatur gratia, iurat
<ovid. pont. 4 5.40> Se fore mancipii tempus in omne tui.
<ovid. pont. 4 5.41> Nam prius umbrosa carituros arbore montes,
<ovid. pont. 4 5.42> Et freta ueliuolas non habitura rates,
<ovid. pont. 4 5.43> Fluminaque in fontes cursu reditura supino,
<ovid. pont. 4 5.44> Gratia quam meriti possit abire tui."
<ovid. pont. 4 5.45> Haec ubi dixeritis, seruet sua dona rogate.
<ovid. pont. 4 5.46> Sic fuerit uestrae causa peracta uiae.
<ovid. pont. 4 6.1> Quam legis, ex illis tibi uenit epistula, Brute, 
<ovid. pont. 4 6.2> Nasonem nolles in quibus esse locis. 
<ovid. pont. 4 6.3> Sed tu quod nolles, uoluit(==VOLUIT) miserabile fatum. 
<ovid. pont. 4 6.4> Ei mihi! plus illud quam tua uota ualet. 
<ovid. pont. 4 6.5> In Scythia nobis quinquennis Olympias acta est: 
<ovid. pont. 4 6.6> Iam tempus lustri transit in alterius. 
<ovid. pont. 4 6.7> Perstat enim fortuna tenax, uotisque malignum 
<ovid. pont. 4 6.8> Opponit nostris insidiosa pedem. 
<ovid. pont. 4 6.9> Certus eras pro me, Fabiae laus, Maxime, gentis, 
<ovid. pont. 4 6.10> Numen ad Augustum supplice uoce loqui. 
<ovid. pont. 4 6.11> Occidis ante preces, causamque ego, Maxime, mortis 
<ovid. pont. 4 6.12>(Nec fuero tanti) me reor esse tuae. 
<ovid. pont. 4 6.13> Iam timeo nostram cuiquam mandare salutem: 
<ovid. pont. 4 6.14> Ipsum morte tua concidit auxilium. 
<ovid. pont. 4 6.15> Coeperat Augustus deceptae ignoscere culpae: 
<ovid. pont. 4 6.16> Spem nostram terras deseruitque(==DESERUITQVE) simul. 
<ovid. pont. 4 6.17> Quale tamen potui, de caelite, Brute, recenti 
<ovid. pont. 4 6.18> Vestra procul positus carmen in ora dedi. 
<ovid. pont. 4 6.19> Quae prosit pietas utinam mihi, sitque malorum 
<ovid. pont. 4 6.20> Iam modus et sacrae mitior ira domus. 
<ovid. pont. 4 6.21> Te quoque idem liquido possum iurare precari, 
<ovid. pont. 4 6.22> O mihi non dubia cognite Brute nota. 
<ovid. pont. 4 6.23> Nam cum praestiteris uerum mihi semper amorem, 
<ovid. pont. 4 6.24> Hic tamen aduerso tempore creuit amor. 
<ovid. pont. 4 6.25> Quique tuas pariter lacrimas nostrasque uideret 
<ovid. pont. 4 6.26> Passuros poenam crederet esse duos. 
<ovid. pont. 4 6.27> Lenem te miseris genuit natura, nec ulli 
<ovid. pont. 4 6.28> Mitius ingenium, quam tibi, Brute, dedit: 
<ovid. pont. 4 6.29> Vt qui, quid ualeas ignoret Marte forensi, 
<ovid. pont. 4 6.30> Posse tuo peragi uix putet ore reos. 
<ovid. pont. 4 6.31> Scilicet eiusdem est, quamuis pugnare uidentur, 
<ovid. pont. 4 6.32> Supplicibus facilem, sontibus esse trucem. 
<ovid. pont. 4 6.33> Cum tibi suscepta est legis uindicta seuerae, 
<ovid. pont. 4 6.34> Verba uelut tinctu singula uirus habent. 
<ovid. pont. 4 6.35> Hostibus eueniat, quam sis uiolentus in armis 
<ovid. pont. 4 6.36> Sentire et linguae tela subire tuae. 
<ovid. pont. 4 6.37> Quae tibi tam tenui cura limantur, ut omnes 
<ovid. pont. 4 6.38> Istius ingenium corporis esse negent. 
<ovid. pont. 4 6.39> At si quem laedi Fortuna cernis iniqua, 
<ovid. pont. 4 6.40> Mollior est animo femina nulla tuo. 
<ovid. pont. 4 6.41> Hoc ego praecipue sensi, cum magna meorum 
<ovid. pont. 4 6.42> Notitiam pars est infitiata mei. 
<ovid. pont. 4 6.43> Immemor illorum, uestri non immemor umquam, 
<ovid. pont. 4 6.44> Qui mala solliciti nostra leuatis, ero 
<ovid. pont. 4 6.45> Et prius hic nimium nobis conterminus Hister 
<ovid. pont. 4 6.46> In caput Euxino de mare uertet iter, 
<ovid. pont. 4 6.47> Vtque Thyesteae redeant si tempora mensae, 
<ovid. pont. 4 6.48> Solis ad Eoas currus agetur aquas, 
<ovid. pont. 4 6.49> Quam quisquam uestrum, qui me doluistis ademptum, 
<ovid. pont. 4 6.50> Arguat ingratum non meminisse sui. 
<ovid. pont. 4 7.1> Missus es Euxinas quoniam, Vestalis, ad undas,
<ovid. pont. 4 7.2> Vt positis reddas iura sub axe locis,
<ovid. pont. 4 7.3> Aspicis en praesens, quali iaceamus in aruo,
<ovid. pont. 4 7.4> Nec me testis eris falsa solere queri.
<ovid. pont. 4 7.5> Accedet uoci per te non irrita nostrae,
<ovid. pont. 4 7.6> Alpinis iuuenis regibus orte, fides.
<ovid. pont. 4 7.7> Ipse uides certe glacie concrescere Pontum,
<ovid. pont. 4 7.8> Ipse uides rigido stantia uina gelu;
<ovid. pont. 4 7.9> Ipse uides, onerata ferox ut ducat Iazyx
<ovid. pont. 4 7.10> Per medias Histri plaustra bubulcus aquas.
<ovid. pont. 4 7.11> Aspicis et mitti sub adunco toxica ferro,
<ovid. pont. 4 7.12> Et telum causas mortis habere duas.
<ovid. pont. 4 7.13> Atque utinam pars haec tantum spectata fuisset,
<ovid. pont. 4 7.14> Non etiam proprio cognita Marte tibi!
<ovid. pont. 4 7.15> Tenditur ad primum per densa pericula pilum,
<ovid. pont. 4 7.16> Contigit ex merito qui tibi nuper honor.
<ovid. pont. 4 7.17> Sit licet hic titulus plenus tibi fructibus, ingens
<ovid. pont. 4 7.18> Ipsa tamen uirtus ordine maior erit.
<ovid. pont. 4 7.19> Non negat hoc Hister, cuius tua dextera quondam
<ovid. pont. 4 7.20> Puniceam Getico sanguine fecit aquam.
<ovid. pont. 4 7.21> Non negat Aegisos, quae te subeunte recepta
<ovid. pont. 4 7.22> Sensit in ingenio nil opis esse loci.
<ovid. pont. 4 7.23> Nam, dubium positu melius defensa manune,
<ovid. pont. 4 7.24> Vrbs erat in summo nubibus aequa iugo.
<ovid. pont. 4 7.25> Sithonio regi ferus interceperat illam
<ovid. pont. 4 7.26> Hostis et ereptas uictor habebat opes,
<ovid. pont. 4 7.27> Donec fluminea deuecta Vitellius unda
<ovid. pont. 4 7.28> Intulit exposito milite signa Getis.
<ovid. pont. 4 7.29> At tibi, progenies alti fortissima Donni,
<ovid. pont. 4 7.30> Venit in aduersos impetus ire uiros.
<ovid. pont. 4 7.31> Nec mora, conspicuus longe fulgentibus armis,
<ovid. pont. 4 7.32> Fortia ne possint facta latere caues,
<ovid. pont. 4 7.33> Ingentique gradu contra ferrumque locumque
<ovid. pont. 4 7.34> Saxaque brumali grandine plura subis.
<ovid. pont. 4 7.35> Nec te missa super iaculorum turba moratur,
<ovid. pont. 4 7.36> Nec quae uipereo tela cruore madent.
<ovid. pont. 4 7.37> Spicula cum pictis haerent in casside pinnis,
<ovid. pont. 4 7.38> Parsque fere scuti uulnere nulla uacat.
<ovid. pont. 4 7.39> Nec corpus cunctos feliciter effugit ictus:
<ovid. pont. 4 7.40> Sed minor est acri laudis amore dolor.
<ovid. pont. 4 7.41> Talis apud Troiam Danais pro nauibus Aiax
<ovid. pont. 4 7.42> Dicitur Hectoreas sustinuisse faces.
<ovid. pont. 4 7.43> Vt propius uentum est admotaque dextera dextrae,
<ovid. pont. 4 7.44> Resque fero potuit comminus ense geri,
<ovid. pont. 4 7.45> Dicere difficile est quid Mars tuus egerit illic,
<ovid. pont. 4 7.46> Quotque neci dederis quosque quibusque modis.
<ovid. pont. 4 7.47> Ense tuo factos calcabas uictor aceruos,
<ovid. pont. 4 7.48> Impositoque Getes sub pede multus erat.
<ovid. pont. 4 7.49> Pugnat ad exemplum primi minor ordine pili,
<ovid. pont. 4 7.50> Multaque fert miles uulnera, multa facit.
<ovid. pont. 4 7.51> Sed tantum uirtus alios tua praeterit omnes,
<ovid. pont. 4 7.52> Ante citos quantum Pegasus ibit equos.
<ovid. pont. 4 7.53> Vincitur Aegisos, testataque tempus in omne
<ovid. pont. 4 7.54> Sunt tua, Vestalis, carmine facta meo.
<ovid. pont. 4 8.1> Littera sera quidem, studiis exculte Suilli,
<ovid. pont. 4 8.2> Huc tua peruenit, sed mihi grata tamen,
<ovid. pont. 4 8.3> Qua, pia si possit superos lenire rogando
<ovid. pont. 4 8.4> Gratia, laturum te mihi dicis opem.
<ovid. pont. 4 8.5> Vt iam nil praestes, animi sum factus amici
<ovid. pont. 4 8.6> Debitor, et meritum uelle iuuare uoco.
<ovid. pont. 4 8.7> Impetus iste tuus longum modo duret in aeuum,
<ovid. pont. 4 8.8> Neue malis pietas sit tua lassa meis.
<ovid. pont. 4 8.9> Ius aliquod faciunt affinia uincula nobis,
<ovid. pont. 4 8.10> Quae semper maneant illabefacta precor.
<ovid. pont. 4 8.11> Nam tibi quae coniunx, eadem mihi filia paene est,
<ovid. pont. 4 8.12> Et quae te generum, me uocat illa uirum.
<ovid. pont. 4 8.13> Ei mihi, si lectis uultum tu uersibus istis
<ovid. pont. 4 8.14> Ducis et affinem te pudet esse meum!
<ovid. pont. 4 8.15> At nihil hic dignum poteris reperire pudore
<ovid. pont. 4 8.16> Praeter Fortunam, quae mihi caeca fuit.
<ovid. pont. 4 8.17> Seu genus excutias, equites ab origine prima
<ovid. pont. 4 8.18> Vsque per innumeros inueniemur auos:
<ovid. pont. 4 8.19> Siue uelis qui sint mores inquirere nostri,
<ovid. pont. 4 8.20> Errorem misero detrahe, labe carent.
<ovid. pont. 4 8.21> Tu modo si quid agi sperabis posse precando,
<ovid. pont. 4 8.22> Quos colis, exora supplice uoce deos.
<ovid. pont. 4 8.23> Di tibi sunt Caesar iuuenis. tua numina placa.
<ovid. pont. 4 8.24> Hac certe nulla est notior ara tibi.
<ovid. pont. 4 8.25> Non sinit illa sui uanas antistitis umquam
<ovid. pont. 4 8.26> Esse preces: nostris hinc pete rebus opem.
<ovid. pont. 4 8.27> Quamlibet exigua si nos ea iuuerit aura,
<ovid. pont. 4 8.28> Obruta de mediis cumba resurget aquis.
<ovid. pont. 4 8.29> Tunc ego tura feram rapidis sollemnia flammis,
<ovid. pont. 4 8.30> Et ualeant quantum numina testis ero.
<ovid. pont. 4 8.31> Nec tibi de Pario statuam, Germanice, templum
<ovid. pont. 4 8.32> Marmore: carpsit opes illa ruina meas.
<ovid. pont. 4 8.33> Templa domus facient uobis urbesque beatae.
<ovid. pont. 4 8.34> Naso suis opibus, carmine gratus erit.
<ovid. pont. 4 8.35> Parua quidem fateor pro magnis munera reddi,
<ovid. pont. 4 8.36> Cum pro concessa uerba salute damus.
<ovid. pont. 4 8.37> Sed qui, quam potuit, dat maxima, gratus abundest,
<ovid. pont. 4 8.38> Et finem pietas contigit illa suum.
<ovid. pont. 4 8.39> Nec quae de parua pauper dis libat acerra,
<ovid. pont. 4 8.40> Tura minus grandi quam data lance ualent.
<ovid. pont. 4 8.41> Agnaque tam lactens quam gramine pasta Falisco
<ovid. pont. 4 8.42> Victima Tarpeios inficit icta focos.
<ovid. pont. 4 8.43> Nec tamen officio uatum per carmina facto
<ovid. pont. 4 8.44> Principibus res est aptior ulla uiris.
<ovid. pont. 4 8.45> Carmina uestrarum peragunt praeconia laudum,
<ovid. pont. 4 8.46> Neue sit actorum fama caduca cauent.
<ovid. pont. 4 8.47> Carmine fit uiuax uirtus, expersque sepulcri
<ovid. pont. 4 8.48> Notitiam serae posteritatis habet.
<ovid. pont. 4 8.49> Tabida consumit ferrum lapidemque uetustas,
<ovid. pont. 4 8.50> Nullaque res maius tempore robur habet.
<ovid. pont. 4 8.51> Scripta ferunt annos. scriptis Agamemnona nosti,
<ovid. pont. 4 8.52> Et quisquis contra uel simul arma tulit.
<ovid. pont. 4 8.53> Quis Thebas septemque duces sine carmine nosset
<ovid. pont. 4 8.54> Et quicquid post haec, quicquid et ante fuit?
<ovid. pont. 4 8.55> Di quoque carminibus, si fas est dicere, fiunt,
<ovid. pont. 4 8.56> Tantaque maiestas ore canentis eget.
<ovid. pont. 4 8.57> Sic Chaos ex illa naturae mole prioris
<ovid. pont. 4 8.58> Digestum partes scimus habere suas:
<ovid. pont. 4 8.59> Sic affectantes caelestia regna Gigantas
<ovid. pont. 4 8.60> Ad Styga nimbifero uindicis igne datos:
<ovid. pont. 4 8.61> Sic uictor laudem superatis Liber ab Indis,
<ovid. pont. 4 8.62> Alcides capta traxit ab Oechalia.
<ovid. pont. 4 8.63> Et modo, Caesar, auum, quem uirtus addidit astris,
<ovid. pont. 4 8.64> Sacrarunt aliqua carmina parte tuum.
<ovid. pont. 4 8.65> Siquid adhuc igitur uiui, Germanice, nostro
<ovid. pont. 4 8.66> Restat in ingenio, seruiet omne tibi.
<ovid. pont. 4 8.67> Non potes officium uatis contemnere uates:
<ovid. pont. 4 8.68> Iudicio pretium res habet ista tuo.
<ovid. pont. 4 8.69> Quod nisi te nomen tantum ad maiora uocasset,
<ovid. pont. 4 8.70> Gloria Pieridum summa futurus eras.
<ovid. pont. 4 8.71> Sed dare materiam nobis quam carmina maius:
<ovid. pont. 4 8.72> Nec tamen ex toto deserere illa potes.
<ovid. pont. 4 8.73> Nam modo bella geris, numeris modo uerba coerces,
<ovid. pont. 4 8.74> Quodque aliis opus est, hoc tibi lusus erit.
<ovid. pont. 4 8.75> Vtque nec ad citharam nec ad arcum segnis Apollo est,
<ovid. pont. 4 8.76> Sed uenit ad sacras neruus uterque manus,
<ovid. pont. 4 8.77> Sic tibi nec docti desunt nec principis artes,
<ovid. pont. 4 8.78> Mixta sed est animo cum Ioue Musa tuo.
<ovid. pont. 4 8.79> Quae quoniam nec nos unda summouit ab illa
<ovid. pont. 4 8.80> Vngula Gorgonei quam caua fecit equi,
<ovid. pont. 4 8.81> Prosit opemque ferat communia sacra tueri,
<ovid. pont. 4 8.82> Atque isdem studiis imposuisse manum:
<ovid. pont. 4 8.83> Litora pellitis nimium subiecta Corallis
<ovid. pont. 4 8.84> Vt tandem saeuos effugiamque Getas:
<ovid. pont. 4 8.85> Clausaque si misero patria est, ut ponar in ullo,
<ovid. pont. 4 8.86> Qui minus Ausonia distet ab urbe, loco,
<ovid. pont. 4 8.87> Vnde tuas possim laudes celebrare recentes
<ovid. pont. 4 8.88> Magnaque quam minima facta referre mora.
<ovid. pont. 4 8.89> Tangat ut hoc uotum caelestia, care Suilli,
<ovid. pont. 4 8.90> Numina, pro socero paene precare tuo.
<ovid. pont. 4 9.1> Vnde licet, non unde iuuat, Graecine, salutem
<ovid. pont. 4 9.2> Mittit ab Euxinis hanc tibi Naso uadis,
<ovid. pont. 4 9.3> Missaque di faciant Auroram occurrat ad illam,
<ovid. pont. 4 9.4> Bis senos fasces quae tibi prima dabit:
<ovid. pont. 4 9.5> Vt, quoniam sine me tanges Capitolia consul
<ovid. pont. 4 9.6> Et fiam turbae pars ego nulla tuae,
<ovid. pont. 4 9.7> In domini subeat partes et praestet amici
<ovid. pont. 4 9.8> Officium iusso littera nostra die.
<ovid. pont. 4 9.9> Atque ego si fatis genitus melioribus essem
<ovid. pont. 4 9.10> Et mea sincero curreret axe rota,
<ovid. pont. 4 9.11> Quo nunc nostra manus per scriptum fungitur, esset
<ovid. pont. 4 9.12> Lingua salutandi munere functa tui,
<ovid. pont. 4 9.13> Gratatusque darem cum dulcibus oscula uerbis,
<ovid. pont. 4 9.14> Nec minus ille meus quam tuus esset honor.
<ovid. pont. 4 9.15> Illa, confiteor, sic essem luce superbus,
<ovid. pont. 4 9.16> Vt caperet fastus uix domus ulla meos:
<ovid. pont. 4 9.17> Dumque latus sancti cingit tibi turba senatus,
<ovid. pont. 4 9.18> Consulis ante pedes ire iuberer eques;
<ovid. pont. 4 9.19> Et quamquam cuperem semper tibi proximus esse,
<ovid. pont. 4 9.20> Gauderem lateris non habuisse locum.
<ovid. pont. 4 9.21> Nec querulus, turba quamuis eliderer, essem:
<ovid. pont. 4 9.22> Sed foret a populo tum mihi dulce premi.
<ovid. pont. 4 9.23> Aspicerem gaudens, quantus foret agminis ordo,
<ovid. pont. 4 9.24> Densaque quam longum turba teneret iter.
<ovid. pont. 4 9.25> Quoque magis noris, quam me uulgaria tangant,
<ovid. pont. 4 9.26> Spectarem, qualis purpura te tegeret.
<ovid. pont. 4 9.27> Signa quoque in sella nossem formata curuli
<ovid. pont. 4 9.28> Et totum Numidae sculptile dentis opus.
<ovid. pont. 4 9.29> At cum Tarpeias esses deductus in arces,
<ovid. pont. 4 9.30> Dum caderet iussu uictima sacra tuo,
<ovid. pont. 4 9.31> Me quoque secreto grates sibi magnus agentem
<ovid. pont. 4 9.32> Audisset media qui sedet aede deus.
<ovid. pont. 4 9.33> Turaque mente magis plena quam lance dedissem,
<ovid. pont. 4 9.34> Ter quater imperii laetus honore tui.
<ovid. pont. 4 9.35> Hic ego praesentes inter numerarer amicos,
<ovid. pont. 4 9.36> Mitia ius urbis si modo fata darent,
<ovid. pont. 4 9.37> Quaeque mihi sola capitur nunc mente uoluptas,
<ovid. pont. 4 9.38> Tunc oculis etiam percipienda foret.
<ovid. pont. 4 9.39> Non ita caelitibus uisum est, et forsitan aequis.
<ovid. pont. 4 9.40> Nam quid me poenae causa negata iuuet?
<ovid. pont. 4 9.41> Mente tamen, quae sola loco non exulat, utar,
<ovid. pont. 4 9.42> Praetextam fasces aspiciamque tuos.
<ovid. pont. 4 9.43> Haec modo te populo reddentem iura uidebit,
<ovid. pont. 4 9.44> Et se secretis finget adesse tuis:
<ovid. pont. 4 9.45> Nunc longi reditus hastae supponere lustri
<ovid. pont. 4 9.46> Credet, et exacta cuncta locare fide:
<ovid. pont. 4 9.47> Nunc facere in medio facundum uerba senatu,
<ovid. pont. 4 9.48> Publica quaerentem quid petat utilitas:
<ovid. pont. 4 9.49> Nunc pro Caesaribus superis decernere grates,
<ovid. pont. 4 9.50> Albaue opimorum colla ferire boum.
<ovid. pont. 4 9.51> Atque utinam, cum iam fueris potiora precatus,
<ovid. pont. 4 9.52> Vt mihi placetur principis ira roges!
<ovid. pont. 4 9.53> Surgat ad hanc uocem plena pius ignis ab ara,
<ovid. pont. 4 9.54> Detque bonum uoto lucidus omen apex.
<ovid. pont. 4 9.55> Interea, qua parte licet, ne cuncta queramur,
<ovid. pont. 4 9.56> Hic quoque te festum consule tempus agam.
<ovid. pont. 4 9.57> Altera laetitiae est nec cedens causa priori,
<ovid. pont. 4 9.58> Successor tanti frater honoris erit.
<ovid. pont. 4 9.59> Nam tibi finitum summo, Graecine, Decembri
<ovid. pont. 4 9.60> Imperium Iani suscipit ille die.
<ovid. pont. 4 9.61> Quaeque est in uobis pietas, alterna feretis
<ovid. pont. 4 9.62> Gaudia, tu fratris fascibus, ille tuis.
<ovid. pont. 4 9.63> Sic tu bis fueris consul, bis consul et ille,
<ovid. pont. 4 9.64> Inque domo binus conspicietur honor.
<ovid. pont. 4 9.65> Qui quamquam est ingens, et nullum Martia summo
<ovid. pont. 4 9.66> Altius imperium consule Roma uidet,
<ovid. pont. 4 9.67> Multiplicat tamen hunc grauitas auctoris honorem,
<ovid. pont. 4 9.68> Et maiestatem res data dantis habet.
<ovid. pont. 4 9.69> Iudiciis igitur liceat Flaccoque tibique
<ovid. pont. 4 9.70> Talibus Augusti tempus in omne frui.
<ovid. pont. 4 9.71> Quod tamen ab rerum cura propiore uacabit,
<ovid. pont. 4 9.72> Vota precor uotis addite uestra meis.
<ovid. pont. 4 9.73> Et si quem dabit aura sinum, laxate rudentis,
<ovid. pont. 4 9.74> Exeat e Stygiis ut mea nauis aquis.
<ovid. pont. 4 9.75> Praefuit his, Graecine, locis modo Flaccus, et illo
<ovid. pont. 4 9.76> Ripa ferox Histri sub duce tuta fuit.
<ovid. pont. 4 9.77> Hic tenuit Mysas gentes in pace fideli,
<ovid. pont. 4 9.78> Hic arcu fisos terruit ense Getas.
<ovid. pont. 4 9.79> Hic raptam Troesmen celeri uirtute recepit,
<ovid. pont. 4 9.80> Infecitque fero sanguine Danuuium.
<ovid. pont. 4 9.81> Quaere loci faciem Scythicique incommoda caeli,
<ovid. pont. 4 9.82> Et quam uicino terrear hoste roga:
<ovid. pont. 4 9.83> Sintne litae tenues serpentis felle sagittae,
<ovid. pont. 4 9.84> Fiat an humanum uictima dira caput:
<ovid. pont. 4 9.85> Mentiar, an coeat duratus frigore Pontus,
<ovid. pont. 4 9.86> Et teneat glacies iugera multa freti.
<ovid. pont. 4 9.87> Haec ubi narrarit, quae sit mea fama require,
<ovid. pont. 4 9.88> Quoque modo peragam tempora dura roga.
<ovid. pont. 4 9.89> Nec sumus hic odio, nec scilicet esse meremur,
<ovid. pont. 4 9.90> Nec cum Fortuna mens quoque uersa mea est.
<ovid. pont. 4 9.91> Illa quies animi, quam tu laudare solebas,
<ovid. pont. 4 9.92> Ille uetus solito perstat in ore pudor.
<ovid. pont. 4 9.93> Sic ego sum longe, sic hic, ubi barbarus hostis,
<ovid. pont. 4 9.94> Vt fera plus ualeant legibus arma, facit,
<ovid. pont. 4 9.95> Rem queat ut nullam tot iam, Graecine, per annos
<ovid. pont. 4 9.96> Femina de nobis uirue puerue queri.
<ovid. pont. 4 9.97> Hoc facit ut misero faueant adsintque Tomitae:
<ovid. pont. 4 9.98> Haec quoniam tellus testificanda mihi est.
<ovid. pont. 4 9.99> Illi me, quia uelle uident, discedere malunt:
<ovid. pont. 4 9.100> Respectu cupiunt hic tamen esse sui.
<ovid. pont. 4 9.101> Nec mihi credideris: exstant decreta, quibus nos
<ovid. pont. 4 9.102> Laudat et immunes publica cera facit.
<ovid. pont. 4 9.103> Conueniens miseris et quamquam gloria non sit,
<ovid. pont. 4 9.104> Proxima dant nobis oppida munus idem.
<ovid. pont. 4 9.105> Nec pietas ignota mea est: uidet hospita terra
<ovid. pont. 4 9.106> In nostra sacrum Caesaris esse domo.
<ovid. pont. 4 9.107> Stant pariter natusque pius coniunxque sacerdos,
<ovid. pont. 4 9.108> Numina iam facto non leuiora deo.
<ovid. pont. 4 9.109> Neu desit pars ulla domus, stat uterque nepotum,
<ovid. pont. 4 9.110> Hic auiae lateri proximus, ille patris.
<ovid. pont. 4 9.111> His ego do totiens cum ture precantia uerba,
<ovid. pont. 4 9.112> Eoo quotiens surgit ab orbe dies.
<ovid. pont. 4 9.113> Tota, licet quaeras, hoc me non fingere dicet
<ovid. pont. 4 9.114> Officii testis Pontica terra mei.
<ovid. pont. 4 9.115> Pontica me tellus, quantis hac possumus ara,
<ovid. pont. 4 9.116> Natalem ludis scit celebrare dei.
<ovid. pont. 4 9.117> Nec minus hospitibus pietas est cognita talis,
<ovid. pont. 4 9.118> Misit in has siquos longa Propontis aquas.
<ovid. pont. 4 9.119> Is quoque, quo Laeuus fuerat sub praeside Pontus,
<ovid. pont. 4 9.120> Audierit frater forsitan ista tuus.
<ovid. pont. 4 9.121> Fortuna est impar animo, talique libenter
<ovid. pont. 4 9.122> Exiguas carpo munere pauper opes.
<ovid. pont. 4 9.123> Nec uestris damus haec oculis, procul urbe remoti:
<ovid. pont. 4 9.124> Contenti tacita sed pietate sumus.
<ovid. pont. 4 9.125> Et tamen haec tangent aliquando Caesaris aures.
<ovid. pont. 4 9.126> Nil illi, toto quod fit in orbe, latet.
<ovid. pont. 4 9.127> Tu certe scis haec, superis ascite, uidesque,
<ovid. pont. 4 9.128> Caesar, ut est oculis subdita terra tuis.
<ovid. pont. 4 9.129> Tu nostras audis inter conuexa locatus
<ovid. pont. 4 9.130> Sidera, sollicito quas damus ore, preces.
<ovid. pont. 4 9.131> Perueniant istuc et carmina forsitan illa,
<ovid. pont. 4 9.132> Quae de te misi caelite facta nouo.
<ovid. pont. 4 9.133> Auguror his igitur flecti tua numina, nec tu
<ovid. pont. 4 9.134> Immerito nomen mite parentis habes.
<ovid. pont. 4 10.1> Haec mihi Cimmerio bis tertia ducitur aestas
<ovid. pont. 4 10.2> Litore pellitos inter agenda Getas.
<ovid. pont. 4 10.3> Ecquos tu silices, ecquod, carissime, ferrum
<ovid. pont. 4 10.4> Duritiae confers, Albinouane, meae?
<ovid. pont. 4 10.5> Gutta cauat lapidem, consumitur anulus usu,
<ovid. pont. 4 10.6> Atteritur pressa uomer aduncus humo.
<ovid. pont. 4 10.7> Tempus edax igitur praeter nos omnia perdit
<ovid. pont. 4 10.8> Cessat duritia mors quoque uicta mea.
<ovid. pont. 4 10.9> Exemplum est animi nimium patientis Vlixes,
<ovid. pont. 4 10.10> Iactatus dubio per duo lustra mari:
<ovid. pont. 4 10.11> Tempora solliciti sed non tamen omnia fati
<ovid. pont. 4 10.12> Pertulit, et placidae saepe fuere morae.
<ovid. pont. 4 10.13> An graue sex annis pulchram fouisse Calypso
<ovid. pont. 4 10.14> Aequoreaeque fuit concubuisse deae?
<ovid. pont. 4 10.15> Excipit Hippotades, qui dat pro munere uentos,
<ovid. pont. 4 10.16> Curuet ut impulsos utilis aura sinus.
<ovid. pont. 4 10.17> Nec bene cantantes labor est audire puellas:
<ovid. pont. 4 10.18> Nec degustanti lotos amara fuit.
<ovid. pont. 4 10.19> Nos ego, qui patriae faciant obliuia, sucos
<ovid. pont. 4 10.20> Parte meae uitae, si modo dentur, emam.
<ovid. pont. 4 10.21> Nec tu contuleris urbem Laestrygonos umquam
<ovid. pont. 4 10.22> Gentibus, obliqua quas obit Hister aqua.
<ovid. pont. 4 10.23> Nec uincet Cyclops saeuum feritate Phyacen:
<ovid. pont. 4 10.24> Qui quota terroris pars solet esse mei?
<ovid. pont. 4 10.25> Scylla feris trunco quod latret ab inguine monstris,
<ovid. pont. 4 10.26> Heniochae nautis plus nocuere rates.
<ovid. pont. 4 10.27> Nec potes infestis conferre Charybdin Achaeis,
<ovid. pont. 4 10.28> Ter licet epotum ter uomat illa fretum.
<ovid. pont. 4 10.29> Qui quamquam dextra regione licentius errant,
<ovid. pont. 4 10.30> Securum latus hoc non tamen esse sinunt.
<ovid. pont. 4 10.31> Hic agri infrondes, hic spicula tincta uenenis,
<ovid. pont. 4 10.32> Hic freta uel pediti peruia reddit hiems,
<ovid. pont. 4 10.33> Vt, qua remus iter pulsis modo fecerat undis,
<ovid. pont. 4 10.34> Siccus contempta naue uiator eat.
<ovid. pont. 4 10.35> Qui ueniunt istinc, uix uos ea credere dicunt.
<ovid. pont. 4 10.36> Quam miser est, qui fert asperiora fide!
<ovid. pont. 4 10.37> Crede tamen: nec te causas nescire sinemus,
<ovid. pont. 4 10.38> Horrida Sarmaticum cur mare duret hiems.
<ovid. pont. 4 10.39> Proxima sunt nobis plaustri praebentia formam
<ovid. pont. 4 10.40> Et quae praecipuum sidera frigus habent.
<ovid. pont. 4 10.41> Hinc oritur Boreas oraeque domesticus huic est
<ovid. pont. 4 10.42> Et sumit uires a propiore loco.
<ovid. pont. 4 10.43> At Notus, aduerso tepidum qui spirat ab axe,
<ovid. pont. 4 10.44> Est procul et rarus languidiorque uenit.
<ovid. pont. 4 10.45> Adde quod hic clauso miscentur flumina Ponto,
<ovid. pont. 4 10.46> Vimque fretum multo perdit ab amne suam.
<ovid. pont. 4 10.47> Huc Lycus, huc Sagaris Peniusque Hypanisque Calesque
<ovid. pont. 4 10.48> Influit et crebro uertice tortus Halys,
<ovid. pont. 4 10.49> Partheniusque rapax, et uoluens saxa Cynapses
<ovid. pont. 4 10.50> Labitur, et nullo tardior amne Tyras,
<ovid. pont. 4 10.51> Et tu, femineae Thermodon cognite turmae,
<ovid. pont. 4 10.52> Et quondam Graiis Phasi petite uiris,
<ovid. pont. 4 10.53> Cumque Borysthenio liquidissimus amne Dyrapses
<ovid. pont. 4 10.54> Et tacite peragens lene Melanthus iter,
<ovid. pont. 4 10.55> Quique duas terras, Asiam Cadmique sororem,
<ovid. pont. 4 10.56> Separat et cursus inter utramque facit,
<ovid. pont. 4 10.57> Innumerique alii, quos inter maximus omnes
<ovid. pont. 4 10.58> Cedere Danuuius se tibi, Nile, negat.
<ovid. pont. 4 10.59> Copia tot laticum, quas auget, adulterat undas,
<ovid. pont. 4 10.60> Nec patitur uires aequor habere suas.
<ovid. pont. 4 10.61> Quin etiam, stagno similis pigraeque paludi,
<ovid. pont. 4 10.62> Caeruleus uix est diluiturque color.
<ovid. pont. 4 10.63> Innatat unda freto dulcis, leuiorque marina est
<ovid. pont. 4 10.64> Quae proprium mixto de sale pondus habet.
<ovid. pont. 4 10.65> Si roget haec aliquis cur sint narrata Pedoni,
<ovid. pont. 4 10.66> Quidue loqui certis iuuerit ista modis,
<ovid. pont. 4 10.67>"Detinui" dicam "curas tempusque fefelli.
<ovid. pont. 4 10.68> Hunc fructum praesens attulit hora mihi.
<ovid. pont. 4 10.69> Afuimus solito, dum scribimus ista, dolore,
<ovid. pont. 4 10.70> In mediis nec nos sensimus esse Getis.
<ovid. pont. 4 10.71> At tu, non dubito, cum Thesea carmine laudes,
<ovid. pont. 4 10.72> Materiae titulos quin tueare tuae,
<ovid. pont. 4 10.73> Quemque refers, imitere uirum. uetat ille profecto
<ovid. pont. 4 10.74> Tranquilli comitem temporis esse fidem.
<ovid. pont. 4 10.75> Qui quamquam est factis ingens et conditur a te
<ovid. pont. 4 10.76> Vir tanto quanto debuit ore cani,
<ovid. pont. 4 10.77> Est tamen ex illo nobis imitabile quiddam,
<ovid. pont. 4 10.78> Inque fide Theseus quilibet esse potest.
<ovid. pont. 4 10.79> Non tibi sunt hostes ferro clauaque domandi,
<ovid. pont. 4 10.80> Per quos uix ulli peruius Isthmos erat:
<ovid. pont. 4 10.81> Sed praestandus amor, res non operosa uolenti.
<ovid. pont. 4 10.82> Quis labor est puram non temerasse fidem?
<ovid. pont. 4 10.83> Haec tibi, qui praestas indeclinatus amico,
<ovid. pont. 4 10.84> Non est quod lingua dicta querente putes.
<ovid. pont. 4 11.1> Gallio, crimen erit uix excusabile nobis,
<ovid. pont. 4 11.2> Carmine te nomen non habuisse meo.
<ovid. pont. 4 11.3> Tu quoque enim, memini, caelesti cuspide facta
<ovid. pont. 4 11.4> Fouisti lacrimis uulnera nostra tuis.
<ovid. pont. 4 11.5> Atque utinam rapti iactura laesus amici
<ovid. pont. 4 11.6> Sensisses ultra, quod quererere, nihil!
<ovid. pont. 4 11.7> Non ita dis placuit, qui te spoliare pudica
<ovid. pont. 4 11.8> Coniuge crudeles non habuere nefas.
<ovid. pont. 4 11.9> Nuntia nam luctus mihi nuper epistula uenit,
<ovid. pont. 4 11.10> Lectaque cum lacrimis sunt tua damna meis.
<ovid. pont. 4 11.11> Sed neque solari prudentem stultior ausim,
<ovid. pont. 4 11.12> Verbaque doctorum nota referre tibi:
<ovid. pont. 4 11.13> Finitumque tuum, si non ratione, dolorem
<ovid. pont. 4 11.14> Ipsa iam pridem suspicor esse mora.
<ovid. pont. 4 11.15> Dum tua peruenit, dum littera nostra recurrens
<ovid. pont. 4 11.16> Tot maria ac terras permeat, annus abit.
<ovid. pont. 4 11.17> Temporis officium est solacia dicere certi,
<ovid. pont. 4 11.18> Dum dolor in cursu est et petit aeger opem.
<ovid. pont. 4 11.19> At cum longa dies sedauit uulnera mentis,
<ovid. pont. 4 11.20> Intempestiue qui mouet illa, nouat.
<ovid. pont. 4 11.21> Adde quod (atque utinam uerum tibi uenerit omen!)
<ovid. pont. 4 11.22> Coniugio felix iam potes esse nouo.
<ovid. pont. 4 12.1> Quo minus in nostris ponaris, amice, libellis,
<ovid. pont. 4 12.2> Nominis efficitur condicione tui.
<ovid. pont. 4 12.3> Ast ego non alium prius hoc dignarer honore:
<ovid. pont. 4 12.4> Est aliquis nostrum si modo carmen honor.
<ovid. pont. 4 12.5> Lex pedis officio fortunaque nominis obstat,
<ovid. pont. 4 12.6> Quaque meos adeas est uia nulla modos.
<ovid. pont. 4 12.7> Nam pudet in geminos ita nomen scindere uersus,
<ovid. pont. 4 12.8> Desinat ut prior hoc incipiatque minor.
<ovid. pont. 4 12.9> Et pudeat, si te, qua syllaba parte moratur,
<ovid. pont. 4 12.10> Artius appellem Tuticanumque uocem.
<ovid. pont. 4 12.11> Et potes in uersum Tuticani more uenire,
<ovid. pont. 4 12.12> Fiat ut e longa syllaba prima breuis:
<ovid. pont. 4 12.13> Aut ut dicatur, quae nunc correptius exit,
<ovid. pont. 4 12.14> Et sit porrecta longa secunda mora.
<ovid. pont. 4 12.15> His ego si uitiis ausim corrumpere nomen,
<ovid. pont. 4 12.16> Ridear et merito pectus habere neger.
<ovid. pont. 4 12.17> Haec mihi causa fuit dilati muneris huius,
<ovid. pont. 4 12.18> Quod meus adiecto faenore reddet amor,
<ovid. pont. 4 12.19> Teque canam quacumque nota, tibi carmina mittam,
<ovid. pont. 4 12.20> Paene mihi puero cognite paene puer,
<ovid. pont. 4 12.21> Perque tot annorum seriem, quot habemus uterque,
<ovid. pont. 4 12.22> Non mihi, quam fratri frater, amate minus.
<ovid. pont. 4 12.23> Tu bonus hortator, tu duxque comesque fuisti,
<ovid. pont. 4 12.24> Cum regerem tenera frena nouella manu.
<ovid. pont. 4 12.25> Saepe ego correxi sub te censore libellos,
<ovid. pont. 4 12.26> Saepe tibi admonitu facta litura meo est,
<ovid. pont. 4 12.27> Dignam Maeoniis Phaeacida condere chartis
<ovid. pont. 4 12.28> Cum te Pieriae perdocuere deae.
<ovid. pont. 4 12.29> Hic tenor, haec uiridi concordia coepta iuuenta
<ovid. pont. 4 12.30> Venit ad albentis illabefacta comas.
<ovid. pont. 4 12.31> Quae nisi te moueant duro tibi pectora ferro
<ovid. pont. 4 12.32> Esse uel inuicto clausa adamante putem.
<ovid. pont. 4 12.33> Sed prius huic desint et bellum et frigora terrae,
<ovid. pont. 4 12.34> Inuisus nobis quae duo Pontus habet,
<ovid. pont. 4 12.35> Et tepidus Boreas et sit praefrigidus Auster,
<ovid. pont. 4 12.36> Et possit fatum mollius esse meum,
<ovid. pont. 4 12.37> Quam tua sint lasso praecordia dura sodali.
<ovid. pont. 4 12.38> Hic cumulus nostris absit abestque malis.
<ovid. pont. 4 12.39> Tu modo per superos, quorum certissimus ille est,
<ovid. pont. 4 12.40> Quo tuus adsidue principe creuit honor,
<ovid. pont. 4 12.41> Effice constanti profugum pietate tuendo,
<ovid. pont. 4 12.42> Ne sperata meam deserat aura ratem.
<ovid. pont. 4 12.43> Quid mandem, quaeris? peream, nisi dicere uix est;
<ovid. pont. 4 12.44> Si modo, qui periit, ille perire potest.
<ovid. pont. 4 12.45> Nec quid agam inuenio, nec quid nolimue uelimue,
<ovid. pont. 4 12.46> Nec satis utilitas est mihi nota mea.
<ovid. pont. 4 12.47> Crede mihi, miseros prudentia prima relinquit,
<ovid. pont. 4 12.48> Et sensus cum re consiliumque fugit.
<ovid. pont. 4 12.49> Ipse, precor, quaeras, qua sim tibi parte iuuandus,
<ovid. pont. 4 12.50> Quoque uiam facias ad mea uota uado.
<ovid. pont. 4 13.1> O mihi non dubios inter memorande sodales,
<ovid. pont. 4 13.2> Qui quod es, id uere, Care, uocaris, aue!
<ovid. pont. 4 13.3> Vnde saluteris, color hic tibi protinus index
<ovid. pont. 4 13.4> Et structura mei carminis esse potest.
<ovid. pont. 4 13.5> Non quia mirifica est, sed quod non publica certe est:
<ovid. pont. 4 13.6> Qualis enim cumque est, non latet esse meam.
<ovid. pont. 4 13.7> Ipse quoque, ut titulum chartae de fronte reuellas,
<ovid. pont. 4 13.8> Quod sit opus, uideor dicere posse, tuum.
<ovid. pont. 4 13.9> Quamlibet in multis positus noscere libellis,
<ovid. pont. 4 13.10> Perque obseruatas inueniere notas.
<ovid. pont. 4 13.11> Prodent auctorem uires, quas Hercule dignas
<ovid. pont. 4 13.12> Nouimus atque illi, quem canis ipse, pares.
<ovid. pont. 4 13.13> Et mea Musa potest, proprio deprensa colore,
<ovid. pont. 4 13.14> Insignis uitiis forsitan esse suis.
<ovid. pont. 4 13.15> Tam mala Thersiten prohibebat forma latere,
<ovid. pont. 4 13.16> Quam pulchra Nireus conspiciendus erat.
<ovid. pont. 4 13.17> Nec te mirari, si sint uitiosa, decebit
<ovid. pont. 4 13.18> Carmina, quae faciam paene poeta Getes.
<ovid. pont. 4 13.19> A, pudet, et Getico scripsi sermone libellum,
<ovid. pont. 4 13.20> Structaque sunt nostris barbara uerba modis:
<ovid. pont. 4 13.21> Et placui (gratare mihi) coepique poetae
<ovid. pont. 4 13.22> Inter inhumanos nomen habere Getas.
<ovid. pont. 4 13.23> Materiam quaeris? laudes: de Caesare dixi.
<ovid. pont. 4 13.24> Adiuta est nouitas numine nostra dei.
<ovid. pont. 4 13.25> Nam patris Augusti docui mortale fuisse
<ovid. pont. 4 13.26> Corpus, in aetherias numen abisse domos:
<ovid. pont. 4 13.27> Esse parem uirtute patri, qui frena rogatus
<ovid. pont. 4 13.28> Saepe recusati ceperit imperii:
<ovid. pont. 4 13.29> Esse pudicarum te Vestam, Liuia, matrum,
<ovid. pont. 4 13.30> Ambiguum nato dignior anne uiro:
<ovid. pont. 4 13.31> Esse duos iuuenes, firma adiumenta parentis,
<ovid. pont. 4 13.32> Qui dederint animi pignora certa sui.
<ovid. pont. 4 13.33> Haec ubi non patria perlegi scripta Camena,
<ovid. pont. 4 13.34> Venit et ad digitos ultima charta meos,
<ovid. pont. 4 13.35> Et caput et plenas omnes mouere pharetras,
<ovid. pont. 4 13.36> Et longum Getico murmur in ore fuit.
<ovid. pont. 4 13.37> Atque aliquis "scribas haec cum de Caesare," dixit
<ovid. pont. 4 13.38>"Caesaris imperio restituendus eras."
<ovid. pont. 4 13.39> Ille quidem dixit: sed me iam, Care, niuali
<ovid. pont. 4 13.40> Sexta relegatum bruma sub axe uidet.
<ovid. pont. 4 13.41> Carmina nil prosunt. nocuerunt carmina quondam,
<ovid. pont. 4 13.42> Primaque tam miserae causa fuere fugae.
<ovid. pont. 4 13.43> At tu, per studii communia foedera sacri,
<ovid. pont. 4 13.44> Per non uile tibi nomen amicitiae
<ovid. pont. 4 13.45>(Sic capto Latiis Germanicus hoste catenis
<ovid. pont. 4 13.46> Materiam uestris afferat ingeniis:
<ovid. pont. 4 13.47> Sic ualeant pueri, uotum commune deorum,
<ovid. pont. 4 13.48> Quos laus formandos est tibi magna datos),
<ovid. pont. 4 13.49> Quanta potes, praebe nostrae momenta saluti,
<ovid. pont. 4 13.50> Quae nisi mutato nulla futura loco est.
<ovid. pont. 4 14.1> Haec tibi mittuntur, quem sum modo carmine questus
<ovid. pont. 4 14.2> Non aptum numeris nomen habere meis,
<ovid. pont. 4 14.3> In quibus, excepto quod adhuc utcumque ualemus,
<ovid. pont. 4 14.4> Nil, me praeterea quod iuuet, inuenies.
<ovid. pont. 4 14.5> Ipsa quoque est inuisa salus, suntque ultima uota
<ovid. pont. 4 14.6> Quolibet ex istis scilicet ire locis.
<ovid. pont. 4 14.7> Nulla mihi cura est, terra quo mittar ab ista,
<ovid. pont. 4 14.8> Hac quia, quam uideo, gratior omnis erit.
<ovid. pont. 4 14.9> In medias Syrtes, mediam mea uela Charybdin
<ovid. pont. 4 14.10> Mittite, praesenti dum careamus humo.
<ovid. pont. 4 14.11> Styx quoque, si quid ea est, bene commutabitur Histro,
<ovid. pont. 4 14.12> Siquid et inferius quam Styga mundus habet.
<ovid. pont. 4 14.13> Gramina cultus ager, frigus minus odit hirundo,
<ovid. pont. 4 14.14> Proxima Marticolis quam loca Naso Getis.
<ovid. pont. 4 14.15> Talia succensent propter mihi uerba Tomitae,
<ovid. pont. 4 14.16> Iraque carminibus publica mota meis.
<ovid. pont. 4 14.17> Ergo ego cessabo numquam per carmina laedi,
<ovid. pont. 4 14.18> Plectar et incauto semper ab ingenio?
<ovid. pont. 4 14.19> Ergo ego, ne scribam, digitos incidere cunctor,
<ovid. pont. 4 14.20> Telaque adhuc demens, quae nocuere, sequor?
<ovid. pont. 4 14.21> Ad ueteres scopulos iterum deuertar et illas,
<ovid. pont. 4 14.22> In quibus offendit naufraga puppis, aquas?
<ovid. pont. 4 14.23> Sed nihil admisi, nulla est mea culpa, Tomitae,
<ovid. pont. 4 14.24> Quos ego, cum loca sim uestra perosus, amo.
<ovid. pont. 4 14.25> Quilibet excutiat nostri monimenta laboris:
<ovid. pont. 4 14.26> Littera de uobis est mea questa nihil.
<ovid. pont. 4 14.27> Frigus et incursus omni de parte timendos
<ovid. pont. 4 14.28> Et quod pulsetur murus ab hoste queror.
<ovid. pont. 4 14.29> In loca, non homines, uerissima crimina dixi.
<ovid. pont. 4 14.30> Culpatis uestrum uos quoque saepe solum
<ovid. pont. 4 14.31> Esset perpetuo sua quam uitabilis Ascra,
<ovid. pont. 4 14.32> Ausa est agricolae Musa docere senis:
<ovid. pont. 4 14.33> Et fuerat genitus terra, qui scripsit, in illa,
<ovid. pont. 4 14.34> Intumuit uati nec tamen Ascra suo.
<ovid. pont. 4 14.35> Quis patriam sollerte magis dilexit Vlixe?
<ovid. pont. 4 14.36> Hoc tamen asperitas indice docta loci est.
<ovid. pont. 4 14.37> Non loca, sed mores scriptis uexauit amaris
<ovid. pont. 4 14.38> Scepsius Ausonios, actaque Roma rea est:
<ovid. pont. 4 14.39> Falsa tamen passa est aequa conuicia mente,
<ovid. pont. 4 14.40> Offuit auctori nec fera lingua suo.
<ovid. pont. 4 14.41> At malus interpres populi mihi concitat iram
<ovid. pont. 4 14.42> Inque nouum crimen carmina nostra uocat.
<ovid. pont. 4 14.43> Tam felix utinam quam pectore candidus essem!
<ovid. pont. 4 14.44> Extat adhuc nemo saucius ore meo.
<ovid. pont. 4 14.45> Adde quod Illyrica si iam pice nigrior essem,
<ovid. pont. 4 14.46> Non mordenda mihi turba fidelis erat.
<ovid. pont. 4 14.47> Molliter a uobis mea sors excepta, Tomitae,
<ovid. pont. 4 14.48> Tam mites Graios indicat esse uiros.
<ovid. pont. 4 14.49> Gens mea Paeligni regioque domestica Sulmo
<ovid. pont. 4 14.50> Non potuit nostris lenior esse malis.
<ovid. pont. 4 14.51> Quem uix incolumi cuiquam saluoque daretis,
<ovid. pont. 4 14.52> Is datus a uobis est mihi nuper honor.
<ovid. pont. 4 14.53> Solus adhuc ego sum uestris immunis in oris,
<ovid. pont. 4 14.54> Exceptis, siqui munera legis habent.
<ovid. pont. 4 14.55> Tempora sacrata mea sunt uelata corona,
<ovid. pont. 4 14.56> Publicus inuito quam fauor imposuit.
<ovid. pont. 4 14.57> Quam grata est igitur latonae Delia tellus,
<ovid. pont. 4 14.58> Erranti tutum quae dedit una locum,
<ovid. pont. 4 14.59> Tam mihi cara Tomis, patria quae sede fugatis
<ovid. pont. 4 14.60> Tempus ad hoc nobis hospita fida manet.
<ovid. pont. 4 14.61> Di modo fecissent, placidae spem posset habere
<ovid. pont. 4 14.62> Pacis, et a gelido longius axe foret.
<ovid. pont. 4 15.1> Siquis adhuc usquam nostri non immemor extat,
<ovid. pont. 4 15.2> Quidue relegatus Naso, requirit, agam:
<ovid. pont. 4 15.3> Caesaribus uitam, Sexto debere salutem
<ovid. pont. 4 15.4> Me sciat. a superis hic mihi primus erit.
<ovid. pont. 4 15.5> Tempora nam miserae complectar ut omnia uitae,
<ovid. pont. 4 15.6> A meritis eius pars mihi nulla uacat.
<ovid. pont. 4 15.7> Quae numero tot sunt, quot in horto fertilis arui
<ovid. pont. 4 15.8> Punica sub lento cortice grana rubent,
<ovid. pont. 4 15.9> Africa quot segetes, quot Tmolia terra racemos,
<ovid. pont. 4 15.10> Quot Sicyon bacas, quot parit Hybla fauos.
<ovid. pont. 4 15.11> Confiteor: testere licet. signate Quirites!
<ovid. pont. 4 15.12> Nil opus est legum uiribus, ipse loquor.
<ovid. pont. 4 15.13> Inter opes et me, paruam rem, pone paternas:
<ovid. pont. 4 15.14> Pars ego sum census quantulacumque tui.
<ovid. pont. 4 15.15> Quam tua Trinacria est regnataque terra Philippo,
<ovid. pont. 4 15.16> Quam domus Augusto continuata foro,
<ovid. pont. 4 15.17> Quam tua, rus oculis domini, Campania, gratum,
<ovid. pont. 4 15.18> Quaeque relicta tibi, Sexte, uel empta tenes:
<ovid. pont. 4 15.19> Tam tuus en ego sum, cuius te munere tristi
<ovid. pont. 4 15.20> Non potes in Ponto dicere habere nihil.
<ovid. pont. 4 15.21> Atque utinam possis, et detur amicius aruum,
<ovid. pont. 4 15.22> Remque tuam ponas in meliore loco!
<ovid. pont. 4 15.23> Quod quoniam in dis est, tempta lenire precando
<ovid. pont. 4 15.24> Numina, perpetua quae pietate colis.
<ovid. pont. 4 15.25> Erroris nam tu uix est discernere nostri
<ovid. pont. 4 15.26> Sis argumentum maius an auxilium.
<ovid. pont. 4 15.27> Nec dubitans oro: sed flumine saepe secundo
<ovid. pont. 4 15.28> Augetur remis cursus euntis aquae.
<ovid. pont. 4 15.29> Et pudet et metuo semperque eademque precari,
<ovid. pont. 4 15.30> Ne subeant animo taedia iusta tuo.
<ovid. pont. 4 15.31> Verum quid faciam? res immoderata cupido est.
<ovid. pont. 4 15.32> Da ueniam uitio, mitis amice, meo.
<ovid. pont. 4 15.33> Scribere saepe aliud cupiens delabor eodem:
<ovid. pont. 4 15.34> Ipsa locum per se littera nostra rogat.
<ovid. pont. 4 15.35> Seu tamen effectus habitura est gratia, seu me
<ovid. pont. 4 15.36> Dura iubet gelido Parca sub axe mori:
<ovid. pont. 4 15.37> Semper inoblita repetam tua munera mente,
<ovid. pont. 4 15.38> Et mea me tellus audiet esse tuum.
<ovid. pont. 4 15.39> Audiet et caelo posita est quaecumque sub ullo
<ovid. pont. 4 15.40>(Transit nostra feros si modo Musa Getas)
<ovid. pont. 4 15.41> Teque meae causam seruatoremque salutis,
<ovid. pont. 4 15.42> Meque tuum libra norit et aere minus.
<ovid. pont. 4 16.1> Inuide, quid laceras Nasonis carmina rapti? 
<ovid. pont. 4 16.2> Non solet ingeniis summa nocere dies, 
<ovid. pont. 4 16.3> Famaque post cineres maior uenit. et mihi nomen 
<ovid. pont. 4 16.4> Tum quoque, cum uiuis adnumerarer, erat. 
<ovid. pont. 4 16.5> Cumque foret Marsus magnique Rabirius oris 
<ovid. pont. 4 16.6> Iliacusque Macer sidereusque Pedo; 
<ovid. pont. 4 16.7> Et, qui Iunonem laesisset in Hercule, Carus, 
<ovid. pont. 4 16.8> Iunonis si iam non gener ille foret; 
<ovid. pont. 4 16.9> Quique dedit Latio carmen regale Seuerus, 
<ovid. pont. 4 16.10> Et cum subtili, Priscus uterque Numa; 
<ovid. pont. 4 16.11> Quique uel imparibus numeris, Montane, uel aequis 
<ovid. pont. 4 16.12> Sufficis, et gemino carmine nomen habes; 
<ovid. pont. 4 16.13> Et qui Penelopae rescribere iussit Vlixem 
<ovid. pont. 4 16.14> Errantem saeuo per duo lustra mari; 
<ovid. pont. 4 16.15> Quique suam Troesmen imperfectumque dierum 
<ovid. pont. 4 16.16> Deseruit(==DESERUIT) celeri morte Sabinus opus; 
<ovid. pont. 4 16.17> Ingeniique sui dictus cognomine Largus, 
<ovid. pont. 4 16.18> Gallica qui Phrygium duxit in arua senem; 
<ovid. pont. 4 16.19> Quique canit domito Camerinus ab Hectore Troiam; 
<ovid. pont. 4 16.20> Quique sua nomen Phyllide Tuscus habet; 
<ovid. pont. 4 16.21> Veliuolique maris uates, cui credere posses 
<ovid. pont. 4 16.22> Carmina caeruleos composuisse deos; 
<ovid. pont. 4 16.23> Quique acies Libycas Romanaque proelia dixit; 
<ovid. pont. 4 16.24> Et Marius scripti dexter in omne genus; 
<ovid. pont. 4 16.25> Trinacriusque suae Perseidos auctor, et auctor 
<ovid. pont. 4 16.26> Tantalidae reducis Tyndaridosque Lupus; 
<ovid. pont. 4 16.27> Et qui Maeoniam Phaeacida uertit, et une 
<ovid. pont. 4 16.28> Pindaricae fidicen tu quoque, Rufe, lyrae; 
<ovid. pont. 4 16.29> Musaque Turrani tragicis innixa coturnis; 
<ovid. pont. 4 16.30> Et tua cum socco Musa, Melisse, leui; 
<ovid. pont. 4 16.31> Cum Varius Gracchusque darent fera dicta tyrannis, 
<ovid. pont. 4 16.32> Callimachi Proculus molle teneret iter, 
<ovid. pont. 4 16.33> Tityron antiquas pastorem exciret ad herbas 
<ovid. pont. 4 16.34> Aptaque uenanti Grattius arma daret; 
<ovid. pont. 4 16.35> Naidas a Satyris caneret Fontanus amatas, 
<ovid. pont. 4 16.36> Clauderet imparibus uerba Capella modis; 
<ovid. pont. 4 16.37> Cumque forent alii, quorum mihi cuncta referre 
<ovid. pont. 4 16.38> Nomina longa mora est, carmina uulgus habet; 
<ovid. pont. 4 16.39> Essent et iuuenes, quorum quod inedita cura est, 
<ovid. pont. 4 16.40> Appellandorum nil mihi iuris adest. 
<ovid. pont. 4 16.41> Te tamen in turba non ausim, Cotta, silere, 
<ovid. pont. 4 16.42> Pieridum lumen praesidiumque fori, 
<ovid. pont. 4 16.43> Maternos Cottas cui Messallasque paternos, 
<ovid. pont. 4 16.44> Maxime, nobilitas ingeminata dedit. 
<ovid. pont. 4 16.45> Dicere si fas est, claro mea nomine Musa 
<ovid. pont. 4 16.46> Atque, inter tantos quae legeretur, erat. 
<ovid. pont. 4 16.47> Ergo summotum patria proscindere, Liuor, 
<ovid. pont. 4 16.48> Desine, neu cineres sparge, cruente, meos. 
<ovid. pont. 4 16.49> Omnia perdidimus: tantummodo uita relicta est, 
<ovid. pont. 4 16.50> Praebeat ut sensum materiamque mali. 
<ovid. pont. 4 16.51> Quid iuuat exstinctos ferrum demittere in artus? 
<ovid. pont. 4 16.52> Non habet in nobis iam noua plaga locum.
