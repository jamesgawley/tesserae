<prosp. ad coniug. 1.1> Age, iam precor, mearum
<prosp. ad coniug. 1.2> Comes inremota rerum,
<prosp. ad coniug. 1.3> Trepidam breuemque uitam
<prosp. ad coniug. 1.4> Domini Deo dicemus.
<prosp. ad coniug. 1.5> Celeri uides rotatu
<prosp. ad coniug. 1.6> Rapidos dies meare
<prosp. ad coniug. 1.7> Fragilisque membra mundi
<prosp. ad coniug. 1.8> Minui perire labi.
<prosp. ad coniug. 1.9> Fluit omne quod tenemus
<prosp. ad coniug. 1.10> Neque fluxa habent recursum,
<prosp. ad coniug. 1.11> Cupidasque uana mentes
<prosp. ad coniug. 1.12> Specie trahunt inani.
<prosp. ad coniug. 1.13> Vbi nunc imago rerum est?
<prosp. ad coniug. 1.14> Vbi sunt opes potentum,
<prosp. ad coniug. 1.15> Quibus occupare captas
<prosp. ad coniug. 1.16> Animas fuit uoluptas?
<prosp. ad coniug. 1.17> Qui centum quondam terram uertebat aratris,
<prosp. ad coniug. 1.18> Aestuat, ut geminos possit habere boues.
<prosp. ad coniug. 1.19> Vectus magnificas carpentis saepe per urbes,
<prosp. ad coniug. 1.20> Rus uacuum fessis aeger adit pedibus.
<prosp. ad coniug. 1.21> Ille decem celsis sulcans maria ante carinis,
<prosp. ad coniug. 1.22> Nunc lembum exiguum scandit et ipse regit.
<prosp. ad coniug. 1.23> Non idem status est agris, non urbibus ullis:
<prosp. ad coniug. 1.24> Omniaque in finem praecipitata ruunt.
<prosp. ad coniug. 1.25> Ferro peste fame uinclis algore calore:
<prosp. ad coniug. 1.26> Mille modis miseros mors rapit una homines.
<prosp. ad coniug. 1.27> Vndique bella fremunt, omnes furor excitat, armis
<prosp. ad coniug. 1.28> Incumbunt reges regibus innumeris.
<prosp. ad coniug. 1.29> Impia confuso saeuit discordia mundo,
<prosp. ad coniug. 1.30> Pax abiit terris; ultima quaeque uides.
<prosp. ad coniug. 1.31> Et si concluso superessent tempora saeclo
<prosp. ad coniug. 1.32> Aut posset longos mundus habere dies,
<prosp. ad coniug. 1.33> Nos tamen occasum nostrum obseruare deceret
<prosp. ad coniug. 1.34> Et finem uitae quemque uidere suae.
<prosp. ad coniug. 1.35> Nam mihi quid prodest, quod longo flumina cursu
<prosp. ad coniug. 1.36> Semper inexhaustis prona feruntur aquis,
<prosp. ad coniug. 1.37> Multa quod annosae uicerunt saecula siluae
<prosp. ad coniug. 1.38> Quodque suis durant florea rura locis?
<prosp. ad coniug. 1.39> Ista manent, nostri sed non mansere parentes.
<prosp. ad coniug. 1.40> Exigui uitam temporis hospes ago.
<prosp. ad coniug. 1.41> Non haec ergo sumus nequicquam in saecula nati,
<prosp. ad coniug. 1.42> Quae pereunt nobis et quibus occidimus,
<prosp. ad coniug. 1.43> Sed uitam aeternam uita ut mereamur in ista
<prosp. ad coniug. 1.44> Et subeat requies longa labore breui.
<prosp. ad coniug. 1.45> Et tamen iste labor sit forte rebellibus asper,
<prosp. ad coniug. 1.46> Ac rigidas leges effera corda putent,
<prosp. ad coniug. 1.47> Non autem haec grauis est mansueto sarcina dorso
<prosp. ad coniug. 1.48> Nec laedit blandum mitia colla iugum.
<prosp. ad coniug. 1.49> Tota mente Deus, tota ui cordis amari
<prosp. ad coniug. 1.50> Praecipitur; uigeat cura secunda hominis.
<prosp. ad coniug. 1.51> Quod sibi quis nolit fieri, non inferat ulli,
<prosp. ad coniug. 1.52> Vindictam laesus nesciat exigere.
<prosp. ad coniug. 1.53> Contentus modicis uitet sublimis haberi,
<prosp. ad coniug. 1.54> Sperni non timeat, spernere non soleat.
<prosp. ad coniug. 1.55> Parcus, uera loquens, et mente et corpore castus,
<prosp. ad coniug. 1.56> Insontem uitam pacis amator agat.
<prosp. ad coniug. 1.57> De proprio cunctis quos cernit egere benignus;
<prosp. ad coniug. 1.58> Non sua non cupiat, quae sua sunt tribuat.
<prosp. ad coniug. 1.59> Quid, rogo, mandatis durum censetur in istis?
<prosp. ad coniug. 1.60> Aut quid erit quod non possit obire fides?
<prosp. ad coniug. 1.61> Qui credunt sacros uerum cecinisse prophetas,
<prosp. ad coniug. 1.62> Et qui non dubitant uerba manere Dei,
<prosp. ad coniug. 1.63> Qui Christum passum poenas crucis, ultima mortis,
<prosp. ad coniug. 1.64> In toto celsi Patris honore uident,
<prosp. ad coniug. 1.65> Quique ipsum multa cum maiestate tremendum
<prosp. ad coniug. 1.66> Expectant pingui lampade peruigiles:
<prosp. ad coniug. 1.67> His sordent terrena, patent caelestia nec se
<prosp. ad coniug. 1.68> Captiuos seruos temporis huius agunt.
<prosp. ad coniug. 1.69> Non illos fallax cepit sapientia mundi,
<prosp. ad coniug. 1.70> Nec curas steriles inseruere polis.
<prosp. ad coniug. 1.71> Imperia et fasces, indocti munera uulgi,
<prosp. ad coniug. 1.72> Quasque orbis scelerum semina fecit opes,
<prosp. ad coniug. 1.73> Calcarunt, sancta caelum ambitione petentes
<prosp. ad coniug. 1.74> Suffragiis Christi et plausibus angelicis.
<prosp. ad coniug. 1.75> Nec labor hos durus uincit nec blanda uoluptas.
<prosp. ad coniug. 1.76> Quaerere nil cupiunt, perdere nil metuunt.
<prosp. ad coniug. 1.77> Omnia non Christi qui Christi est odit: in illo
<prosp. ad coniug. 1.78> Se statuens, in se qui gerere optat eum.
<prosp. ad coniug. 1.79> Ille Deus rerum, caeli terraeque creator,
<prosp. ad coniug. 1.80> Me propter sacra Virgine natus homo est.
<prosp. ad coniug. 1.81> Flagris dorsa, alapis maxillas, ora saliuis
<prosp. ad coniug. 1.82> Praebuit et figi se cruce non renuit.
<prosp. ad coniug. 1.83> Non ut tanta Deo quicquam patientia ferret,
<prosp. ad coniug. 1.84> Cuius nec crescunt nec minuuntur opes,
<prosp. ad coniug. 1.85> Sed uictum quod erat in me ut superaret in illo,
<prosp. ad coniug. 1.86> Factus sum Christi corporis, ille mei.
<prosp. ad coniug. 1.87> Me gessit moriens, me uicta morte resurgens
<prosp. ad coniug. 1.88> Et secum ad Patrem me super astra tulit.
<prosp. ad coniug. 1.89> Quidnam igitur tanta pro spe tolerare recusem?
<prosp. ad coniug. 1.90> Aut quid erit quod me separet a Domino?
<prosp. ad coniug. 1.91> Ignem adhibe, rimare manu mea uiscera, tortor:
<prosp. ad coniug. 1.92> Effugient poenas membra soluta tuas.
<prosp. ad coniug. 1.93> Carcere si caeco claudar nectarque catenis,
<prosp. ad coniug. 1.94> Liber in excessu mentis adibo Deum.
<prosp. ad coniug. 1.95> Si mucrone paret ceruicem abscindere lictor,
<prosp. ad coniug. 1.96> Inpauidum inueniet; mors cita, poena breuis.
<prosp. ad coniug. 1.97> Non metuo exsilium mundi, domus una est,
<prosp. ad coniug. 1.98> Sperno famem: Domini fit mihi sermo cibus.
<prosp. ad coniug. 1.99> Nec tamen ista mihi de me fiducia surgit:
<prosp. ad coniug. 1.100> Tu das, Christe, loqui tuque pati tribuis.
<prosp. ad coniug. 1.101> In nobis nihil audemus, sed fidimus in te,
<prosp. ad coniug. 1.102> Quos pugnare iubes et superare facis.
<prosp. ad coniug. 1.103> Spes igitur mea sola Deus, quem credere uita est,
<prosp. ad coniug. 1.104> Qui patriae ciuem me dedit alterius.
<prosp. ad coniug. 1.105> Sorte patrum occiduum iussus transcurrere mundum,
<prosp. ad coniug. 1.106> Sub Christi sacris aduena miles eo;
<prosp. ad coniug. 1.107> Nec dubius me iure breui terrena tenere,
<prosp. ad coniug. 1.108> Sic utar propriis, ceu mea non mea sint.
<prosp. ad coniug. 1.109> Non mirabor opes, nullos sectabor honores,
<prosp. ad coniug. 1.110> Pauperiem Christo diuite non metuam.
<prosp. ad coniug. 1.111> Qua stetero aduersis, hac utar mente secundis;
<prosp. ad coniug. 1.112> Nec mala me uincent nec bona me capient.
<prosp. ad coniug. 1.113> Semper agam grates Christo, dabo semper honorem,
<prosp. ad coniug. 1.114> Laus Domini semper uiuet in ore meo.
<prosp. ad coniug. 1.115> Tu modo, fida comes, mecum isti accingere pugnae,
<prosp. ad coniug. 1.116> Quam Deus infirmo praebuit auxilium.
<prosp. ad coniug. 1.117> Sollicita elatum cohibe, solare dolentem;
<prosp. ad coniug. 1.118> Exemplum uitae simus uterque piae.
<prosp. ad coniug. 1.119> Custos esto tui custodis, mutua redde;
<prosp. ad coniug. 1.120> Erige labentem, surge leuantis ope,
<prosp. ad coniug. 1.121> Vt caro non eadem tantum, sed mens quoque nobis
<prosp. ad coniug. 1.122> Vna sit atque duos spiritus unus alat.
