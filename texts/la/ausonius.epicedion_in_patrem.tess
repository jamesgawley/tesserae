<avson. epiced. 1.1> Nomen ego Ausonius; non ultimus arte medendi,
<avson. epiced. 1.2> Et, mea si nosses tempora, primus eram.
<avson. epiced. 1.3> Vicinas urbes colui patriaque domoque:
<avson. epiced. 1.4> Vasates patria, sed lare Burdigalam.
<avson. epiced. 1.5> Curia me duplex et uterque senatus habebat
<avson. epiced. 1.6> Muneris exsortem, nomine participem.
<avson. epiced. 1.7> Non opulens nec egens, parcus sine sordibus egi:
<avson. epiced. 1.8> Victum habitum mores semper eadem habui.
<avson. epiced. 1.9> Sermone impromptus Latio, uerum Attica lingua
<avson. epiced. 1.10> Suffecit culti uocibus eloquii.
<avson. epiced. 1.11> Obtuli opem cunctis poscentibus artis inemptae
<avson. epiced. 1.12> Officiumque meum cum pietate fuit.
<avson. epiced. 1.13> Iudicium de me studui praestare bonorum;
<avson. epiced. 1.14> Ipse mihi numquam iudice me placui.
<avson. epiced. 1.15> Officia in multos diuerso debita cultu
<avson. epiced. 1.16> Personis meritis tempore distribui.
<avson. epiced. 1.17> Litibus abstinui; non auxi, non minui rem;
<avson. epiced. 1.18> Indice me nullus, sed neque teste, perit.
<avson. epiced. 1.19> Inuidi numquam; cupere atque ambire refugi;
<avson. epiced. 1.20> Iurare aut falsum dicere par habui.
<avson. epiced. 1.21> Factio me sibi non, non coniuratio iunxit;
<avson. epiced. 1.22> Sincero colui foedere amicitias.
<avson. epiced. 1.23> Felicem sciui, non qui quod uellet haberet,
<avson. epiced. 1.24> Sed qui per fatum non data non cuperet.
<avson. epiced. 1.25> Non occursator, non garrulus, obuia cernens,
<avson. epiced. 1.26> Valuis et uelo condita non adii.
<avson. epiced. 1.27> Famam, quae posset uitam lacerare bonorum,
<avson. epiced. 1.28> Non finxi et, ueram si scierim, tacui.
<avson. epiced. 1.29> Ira procul, spes uana procul, procul anxia cura,
<avson. epiced. 1.30> Inque bonis hominum gaudia falsa procul.
<avson. epiced. 1.31> Vitati coetus eiuratique tumultus
<avson. epiced. 1.32> Et semper fictae principum amicitiae.
<avson. epiced. 1.33> Deliquisse nihil numquam laudem esse putaui
<avson. epiced. 1.34> Atque bonos mores legibus antetuli.
<avson. epiced. 1.35>[Irasci promptus properaui condere motum
<avson. epiced. 1.36> Atque mihi poenas pro leuitate dedi.]
<avson. epiced. 1.37> Coniugium per lustra nouem sine crimine concors
<avson. epiced. 1.38> Vnum habui; natos quattuor edidimus.
<avson. epiced. 1.39> Prima obiit lactans, at qui fuit ultimus aeui
<avson. epiced. 1.40> Pubertate rudi non rudis interiit.
<avson. epiced. 1.41> Maximus ad summum columen peruenit honorum,
<avson. epiced. 1.42> Praefectus Gallis et Libyae et Latio,
<avson. epiced. 1.43> Tranquillus, clemens, oculis uoce ore serenus,
<avson. epiced. 1.44> In genitore suo mente animoque pater.
<avson. epiced. 1.45> Huius ego et natum et generum pro consule uidi;
<avson. epiced. 1.46> Consul ut ipse foret, spes mihi certa fuit.
<avson. epiced. 1.47> Matronale decus possedit filia, cuius
<avson. epiced. 1.48> Egregia et nuptae laus erat et uiduae;
<avson. epiced. 1.49> Quae nati generique et progeneri simul omnium(==OMNJUM)
<avson. epiced. 1.50> Multiplici illustres uidit honore domos.
<avson. epiced. 1.51> Ipse nec affectans nec detrectator honorum
<avson. epiced. 1.52> Praefectus magni nuncupor Illyrici.
<avson. epiced. 1.53> Haec me fortunae larga indulgentia suasit
<avson. epiced. 1.54> Numine adorato uitae obitum petere,
<avson. epiced. 1.55> Ne fortunatae spatium inuiolabile uitae
<avson. epiced. 1.56> Fatali admorsu stringeret ulla dies.
<avson. epiced. 1.57> Obtinui auditaeque preces: spem uota timorem
<avson. epiced. 1.58> Sopitus placido fine relinquo aliis.
<avson. epiced. 1.59> Inter maerentes, sed non ego maestus, amicos
<avson. epiced. 1.60> Dispositis iacui funeris arbitriis.
<avson. epiced. 1.61> Nonaginta annos baculo sine, corpore toto
<avson. epiced. 1.62> Exegi, cunctis integer officiis.
<avson. epiced. 1.63> Haec quicumque leges, non aspernabere fari:
<avson. epiced. 1.64>"Talis uita tibi, qualia uota mihi."
