<germ. arat. frg. 2.1> Haec uia Solis erit bis senis lucida signis.
<germ. arat. frg. 2.2> Nobilis hic aries aurato uellere, quondam
<germ. arat. frg. 2.3> Qui tulit in Tauros Phrixum, qui prodidit Hellen,
<germ. arat. frg. 2.4> Quem propter fabricata ratis, quem perfida Colchis
<germ. arat. frg. 2.5> Sopito uigile incesto donauit amori.
<germ. arat. frg. 2.6> Corniger hic taurus, cuius decepta figura
<germ. arat. frg. 2.7> Europe, thalamis et uirginitate relicta,
<germ. arat. frg. 2.8> Per freta sublimis tergo mendacia sensit
<germ. arat. frg. 2.9> Litora, Cretaeo partus enixa marito.
<germ. arat. frg. 2.10> Sunt gemini, quos nulla dies sub Tartara misit;
<germ. arat. frg. 2.11> Sed caelo semper, nautis laetissima signa,
<germ. arat. frg. 2.12> Ledaeos statuit iuuenis pater ipse deorum.
<germ. arat. frg. 2.13> Te quoque, fecundam meteret cum comminus hydram
<germ. arat. frg. 2.14> Alcides, ausum morsu contingere *bello
<germ. arat. frg. 2.15> Sidere donauit, cancer, Saturnia Iuno,
<germ. arat. frg. 2.16> Numquam oblita sui, numquam secura nouerca.
<germ. arat. frg. 2.17> Hinc Nemeaeus erit iuxta leo; tunc pia uirgo;
<germ. arat. frg. 2.18> Scorpios hinc duplo quam cetera possidet orbe
<germ. arat. frg. 2.19> Sidera, per chelas geminato lumine fulgens,
<germ. arat. frg. 2.20> Quem mihi diua canet dicto prius Orione.
<germ. arat. frg. 2.21> Inde sagittifero tentus curuabitur arcus,
<germ. arat. frg. 2.22> Qui solitus Musas uenerari supplice plausu
<germ. arat. frg. 2.23> Acceptus caelo Phoebeis ardet in armis.
<germ. arat. frg. 2.24> Cochlidis inuentor, cuius Titania flatu
<germ. arat. frg. 2.25> Proelia commisit diuorum laetior aetas
<germ. arat. frg. 2.26> Bellantem comitata Iouem, pietatis honorem,
<germ. arat. frg. 2.27> Vt fuerat geminus forma, sic sidere, cepit.
<germ. arat. frg. 2.28> Hic, Auguste, tuum genitali corpore numen
<germ. arat. frg. 2.29> Attonitas inter gentis patriamque pauentem
<germ. arat. frg. 2.30> In caelum tulit et maternis reddidit astris.
<germ. arat. frg. 2.31> Proximus infestas, olim quas fugerat, undas
<germ. arat. frg. 2.32> Deucalion paruam defundens indicat urnam.
<germ. arat. frg. 2.33> Annua concludunt Syriae duo numina piscis
<germ. arat. frg. 2.34> Tempora; tunc iterum praedictus nascitur ordo
<germ. arat. frg. 2.35> Lanigeri et tauri, geminorum, postea cancri
<germ. arat. frg. 2.36> Tunc leo, tunc uirgo, tunc scorpios, arcitenensque
<germ. arat. frg. 2.37> Et gelidus capricornus et imbrifer et duo pisces.
<germ. arat. frg. 2.38> Huius quantum altas demergitur orbis in undas
<germ. arat. frg. 2.39> Oceani, tantum liquidum super aera lucet
<germ. arat. frg. 2.40> Vna uia est solis bis senis lucida signis.
<germ. arat. frg. 2.41> Hac rapitur Phoebe, per idem Cythereius ignis
<germ. arat. frg. 2.42> Fertur iter, per idem cristatus uertice Mauors
<germ. arat. frg. 2.43> Mercuriusque celer, regno caeloque uerendus
<germ. arat. frg. 2.44> Iuppiter et tristi Saturnus lumine tardus.
<germ. arat. frg. 2.45> Omnibus his gemini motus, quorum alter ab ipsis
<germ. arat. frg. 2.46> Nascitur et proprios ostendit sidere nisus-
<germ. arat. frg. 2.47> Tunc mundum subeunt lento pede- concitus alter
<germ. arat. frg. 2.48> Inuitos rapit et caeli circumrotat orbem.
<germ. arat. frg. 2.49> Annua sol medius designat tempora, Phoebe
<germ. arat. frg. 2.50> Menstrua, namque anno solem remeare uidebis,
<germ. arat. frg. 2.51> Mouerit unde suos currus per signa uolantis.
<germ. arat. frg. 2.52> Hoc peragit spatium breuiore citatior orbe
<germ. arat. frg. 2.53> Mensem expleturis Phoebe contenta diebus.
<germ. arat. frg. 2.54> Annuus est Veneri cursus neque tardior illa
<germ. arat. frg. 2.55> Mercurius, binos Gradiuus perficit orbis.
<germ. arat. frg. 2.56> Per duodena pater superum dum signa feretur
<germ. arat. frg. 2.57> Bis senos Phoebus iam tunc compleuerit annos.
<germ. arat. frg. 2.58> Cursus inaequalis cunctis: nunc igne citato
<germ. arat. frg. 2.59> Festinare putes, nunc pigro sidere somno.
<germ. arat. frg. 3.1> Grandine permixtas aries niuibusque caducis
<germ. arat. frg. 3.2> Spargit uicinas supra iuga tristia nubis.
<germ. arat. frg. 3.3> Taurus portat aquas et uentos excitat acres.
<germ. arat. frg. 3.4> Fulmina tum crebro iaculatur Iuppiter et tunc
<germ. arat. frg. 3.5> Intonat emissis uiolentior ignibus aether.
<germ. arat. frg. 3.6> At geminis leuiter perstridunt caerula uenti,
<germ. arat. frg. 3.7> Rarus et in terras caelo dimittitur umor.
<germ. arat. frg. 3.8> Omnia mitescunt tranquillo sidere cancri.
<germ. arat. frg. 3.9> Siccus erit leo, praecipue cum pectora feruent.
<germ. arat. frg. 3.10> Virgo refert pluuias et permouet aera uentis.
<germ. arat. frg. 3.11> Lenius est librae signum; uix rorat in illo.
<germ. arat. frg. 3.12> Scorpios assidue caelo minitabitur ignis:
<germ. arat. frg. 3.13> Lentior in pluuias magis inuenit arua quieta
<germ. arat. frg. 3.14> Atque trucis uenti densa niue saepe rigebunt.
<germ. arat. frg. 3.15> Rara sagittifero descendunt flumina terris;
<germ. arat. frg. 3.16> Aegoceros aliis parcit, sed frigora durat
<germ. arat. frg. 3.17> Instabilique gelu fallit uestigia passus.
<germ. arat. frg. 3.18> Qui fundit latices caelo quoque permouet imbris.
<germ. arat. frg. 3.19> Omnia miscentur cum piscibus; aspera uentis
<germ. arat. frg. 3.20> Aequora turbatos uoluunt ad sidera fluctus;
<germ. arat. frg. 3.21> Imbribus incumbit caelum solemque recondit;
<germ. arat. frg. 3.22> Grandine pulsatur tellus, niue moenia durant.
<germ. arat. frg. 3.23> Haec ut quisque deus possedit numine signa,
<germ. arat. frg. 3.24> Adiungunt proprias uires. torpere uidentur
<germ. arat. frg. 3.25> Omnia Saturno; raros ille exprimit ignis
<germ. arat. frg. 3.26> Et siccas hiemes astrictis perficit undis.
<germ. arat. frg. 3.27> Grandine durantur pluuiae, niue grando putrescit
<germ. arat. frg. 3.28> Et rigor accedit uentis. mitissimus ille
<germ. arat. frg. 4.1> Iuppiter est illo laetus magis. hic ubi solis
<germ. arat. frg. 4.2> Vitauit flammas proprio bene lucidus ore,
<germ. arat. frg. 4.3> Commissas Cereri fruges spectabis in herbis
<germ. arat. frg. 4.4> Pomaque purpureo primum nascentia flore;
<germ. arat. frg. 4.5> Nec pecus in fetu fallet, noua turba repente
<germ. arat. frg. 4.6> Mugiet e stabulis, arto balabit ouili.
<germ. arat. frg. 4.7> Idem ne tellus nimium siccata tepore
<germ. arat. frg. 4.8> Destituat sata, cum tetigit fera cornua tauri,
<germ. arat. frg. 4.9> Dat pluuias sorbetque datas, cum Pliada fugit
<germ. arat. frg. 4.10> Atque adiit geminos. cancro placidissimus idem
<germ. arat. frg. 4.11> Dat modicas uires rabidos et temperat aestus.
<germ. arat. frg. 4.12> Et leo terribilis sub te pater ipse repellit
<germ. arat. frg. 4.13> Instantis morbos et Ditis limina cludit.
<germ. arat. frg. 4.14> Incipit agricolis in uirgine soluere uota.
<germ. arat. frg. 4.15> Iam tum maturae segetes et spicea pendet
<germ. arat. frg. 4.16> Ante larem primum perfecta messe corona.
<germ. arat. frg. 4.17> Libra tumescentis musto bene percoquit uuas.
<germ. arat. frg. 4.18> Scorpion ingrediens tua, Liber, munera condit
<germ. arat. frg. 4.19> Iamque sagittiferum scandens sua sidera reddit
<germ. arat. frg. 4.20> Numquam laetae hiemi. modice tamen in capricorno.
<germ. arat. frg. 4.21> Hydrochoon piscesque agitat saeuissimus idem,
<germ. arat. frg. 4.22> Si statuit currus quocumque in sidere fessos.
<germ. arat. frg. 4.23> Lanigero tonat et Poeni per terga leonis
<germ. arat. frg. 4.24> Omniaque hibernis permiscet mensibus astra.
<germ. arat. frg. 4.25> At cum Phoebeos Mauors effugerit ignes,
<germ. arat. frg. 4.26> Siue aries geminique deum siue acre leonis
<germ. arat. frg. 4.27> Sidus et aequatae librato pondere chelae
<germ. arat. frg. 4.28> Aut arcu pollens aut imbris fusor habebit,
<germ. arat. frg. 4.29> Spissatis caecus nebulis hebetabitur aer
<germ. arat. frg. 4.30> Nullaque praecipites agitabunt aequora uenti.
<germ. arat. frg. 4.31> His idem lentos signis cum supprimet ignis
<germ. arat. frg. 4.32> Belliger et nigra cursus statione tenebit,
<germ. arat. frg. 4.33> Tum crebro magnus tonitru pulsabitur aether,
<germ. arat. frg. 4.34> Tum resoluta dabit nimbos cum grandine nubes,
<germ. arat. frg. 4.35> Sed magis, hibernae sciderit cum sidera partis,
<germ. arat. frg. 4.36> Effundet totas uiolento numine uires.
<germ. arat. frg. 4.37> At modicos imbres, proni cum cornua tauri
<germ. arat. frg. 4.38> Frugiferamque deam uel brumalem capricornum
<germ. arat. frg. 4.39> Attigerit, liquido non saeuus ab aethere fundet.
<germ. arat. frg. 4.40> Insertus cancro, terras cum letifer ortu
<germ. arat. frg. 4.41> Sirius afflauit, nocituros temperat aestus.
<germ. arat. frg. 4.42> Scorpios at primae qua tollit acumina caudae
<germ. arat. frg. 4.43> Frigidaque extremi iam claudunt sidera pisces,
<germ. arat. frg. 4.44> Martia non illos turbabit stella neque imbre
<germ. arat. frg. 4.45> Aut ulla condet nitidos caligine soles.
<germ. arat. frg. 4.46> Sed si forte diem uictus mutauerit aer
<germ. arat. frg. 4.47> Et uentos aut fundet aquas gelidissimus undae,
<germ. arat. frg. 4.48> Fit rigor et toto boreas dominabitur orbe.
<germ. arat. frg. 4.49> At faciles glebas astringit frigore uerno
<germ. arat. frg. 4.50> Alma Venus pecudis claro cum uellere fulsit
<germ. arat. frg. 4.51> Sub lucem exoriens eademque, ubi tempore eodem
<germ. arat. frg. 4.52> Aetherium uenit taurum super, imbribus atris
<germ. arat. frg. 4.53> Et tonitru crebraque abscondit grandine terras.
<germ. arat. frg. 4.54> Temperat in geminis annum nec crede sereno
<germ. arat. frg. 4.55> Nubila nec diuturna putes, cum sidere cancri
<germ. arat. frg. 4.56> Fulserit ardentis; tantum hoc nil sidere certum.
<germ. arat. frg. 4.57> Flagrantis placide lucens haec temperat aestus,
<germ. arat. frg. 4.58> Cum posuit sedem Nemeaei finibus astri.
<germ. arat. frg. 4.59> Virgineque et libra semper pendentia tantum
<germ. arat. frg. 4.60> Nubila continua magis in statione manebunt.
<germ. arat. frg. 4.61> Nunc quoque nulla fides caelo, cum scorpion acrem
<germ. arat. frg. 4.62> Stat super, incerta namque omnia lege feruntur.
<germ. arat. frg. 4.63> Heu quantis terras tunc Iuppiter imbribus omnis
<germ. arat. frg. 4.64> Obruet! aut glomerata cadet quam densa per aethram
<germ. arat. frg. 4.65> Immitis grando! caelum quam saepe sonabit!
<germ. arat. frg. 4.66> Cum spatium attigerit tendentis spicula signi,
<germ. arat. frg. 4.67> Non terris imbres, ponto non flamina derunt.
<germ. arat. frg. 4.68> Et caeli terret sonitus mortalia corda,
<germ. arat. frg. 4.69> Cum sedem aegoceri Cythereius attigit ignis.
<germ. arat. frg. 4.70> Vmidus at gelidos portendit aquarius imbris,
<germ. arat. frg. 4.71> Hibernaeque cadunt pluuiae concretaque grando.
<germ. arat. frg. 4.72> Piscibus a geminis ut prima recurret in astra
<germ. arat. frg. 4.73> Hesperos, haec tibi signa dabit, cum lucifer *cur ora
<germ. arat. frg. 4.74> Ingrediens Venus alma polum; sed ubi Hespero ignis
<germ. arat. frg. 4.75> Prouocat aetherios et noctem ducere terris,
<germ. arat. frg. 4.76> Incipit, exoriens ecce haec Cytherea mouebit.
<germ. arat. frg. 4.77> Vere caueto imbres et fulgura culmine ab alto,
<germ. arat. frg. 4.78> Phrixeum rutilo pecus ut radiauerit astro.
<germ. arat. frg. 4.79> Nubila commixtusque fragor pluuialibus undis
<germ. arat. frg. 4.80> Flaminaque adsiduo terris instantia pulsu
<germ. arat. frg. 4.81> Et dirae caelo deiecti grandinis ictus,
<germ. arat. frg. 4.82> Vere magis nitido tauri cum sidere fulsit,
<germ. arat. frg. 4.83> Apparent; geminis eadem inconstantia perstat,
<germ. arat. frg. 4.84> Cum dederit soles, inducet nubila caelo;
<germ. arat. frg. 4.85> Nubila cum fuerint, subitos mirabere soles
<germ. arat. frg. 4.86> Et modo de uento, gelido modo protinus imbre
<germ. arat. frg. 4.87> Lucens alterna superabit nube serena.
<germ. arat. frg. 4.88> Si Venus ingressa est spatiosi sidera cancri,
<germ. arat. frg. 4.89> Pacem mundus habet; non ulli corpora soles
<germ. arat. frg. 4.90> Pestiferi incendunt, non sidera densa solutos
<germ. arat. frg. 4.91> Astringunt artus alieno tempore; lenis
<germ. arat. frg. 4.92> Omnia pacato tum sidere temperat aer.
<germ. arat. frg. 4.93> Ac rapidis eadem ne solibus aestuet orbis,
<germ. arat. frg. 4.94> Efficiet, magni signo conspecta leonis.
<germ. arat. frg. 4.95> Virgine erunt pluuiae plenique in nube fragores,
<germ. arat. frg. 4.96> Concaua quos reddunt incluso nubila uento.
<germ. arat. frg. 4.97> Detrahet autumno pluuias eademque replebit
<germ. arat. frg. 4.98> Nubibus adsiduis caelum neque frigora prima
<germ. arat. frg. 4.99> Extremum autumni superent glacialia librae.
<germ. arat. frg. 4.100> Scorpios at raris ne quid caua terra grauetur,
<germ. arat. frg. 4.101> Horrebit pluuiis. at diris omnia nimbis
<germ. arat. frg. 4.102> Continuisque ruent, cum per sinuosa feretur
<germ. arat. frg. 4.103> Cornua Centauri rapida distenta sagitta.
<germ. arat. frg. 4.104> Aegoceros imbres et crebro lumine ruptos
<germ. arat. frg. 4.105> Nubibus elidet sonitus tremuloque nitore
<germ. arat. frg. 4.106> Flagrantis teli mortalia lumina uincet.
<germ. arat. frg. 4.107> Haec eadem fundens praedicit aquarius imbrem.
<germ. arat. frg. 4.108> Extremi saeuis maria increbrescere uentis
<germ. arat. frg. 4.109> Ostendent pisces, Veneris quos stella notarit.
<germ. arat. frg. 4.110> Et quoniam certis extat uia cognita signis,
<germ. arat. frg. 4.111> Accipe quid moueat mundo Cyllenius ignis,
<germ. arat. frg. 4.112> Si modo Phoebei flammas effugerit axis,
<germ. arat. frg. 4.113> Matutina ferens solitos per sidera cursus.
<germ. arat. frg. 4.114> Cum pecudis uillis aurati fulserit astro,
<germ. arat. frg. 4.115> Ventorumque graues et dirae grandinis irae
<germ. arat. frg. 4.116> Non intermisso patiendae tempore surgent.
<germ. arat. frg. 4.117> Quin pluuias alias alia in regione notabis
<germ. arat. frg. 4.118> Affore; non omni namque est tunc imber in aruo.
<germ. arat. frg. 4.119> Ast ubi se tauri sinuatis cornibus effert,
<germ. arat. frg. 4.120> Grandine significat. geminis tranquilla serenti
<germ. arat. frg. 4.121> Et placidum nautis spondet caelumque fretumque
<germ. arat. frg. 4.122> Nubilaque atque imbres, aestus ac frigora miscet.
<germ. arat. frg. 4.123> Certus at ardor erit, quamuis iuuet aura fauoni
<germ. arat. frg. 4.124> Cum uasti calida radiabit sede leonis.
<germ. arat. frg. 4.125> Templa sed Astraei simul ac possederit ignis,
<germ. arat. frg. 4.126> Omnia mixta feret, pluuias tantum modo libra,
<germ. arat. frg. 4.127> Scorpio sed pluuias meditabitur; undique uenti,
<germ. arat. frg. 4.128> Vndique grando uenit, rumpuntur culmina nimbis.
<germ. arat. frg. 4.129> Centauri attigerit cum iam Cyllenius arcum
<germ. arat. frg. 4.130> Aut ubi consurget capricornus sede biformis,
<germ. arat. frg. 4.131> Aut subitos caelo deducet crebrius imbres
<germ. arat. frg. 4.132> Fulminis aut iactu magnum perrumpet Olympum.
<germ. arat. frg. 4.133> Nulla serenato capricornus nubila caelo
<germ. arat. frg. 4.134> Comparat, at gelidos flatus caelique fragores
<germ. arat. frg. 4.135> Non alio melius signo praedicere possis,
<germ. arat. frg. 4.136> Piscibus haec eadem quamuis cognoscere detur.
<germ. arat. frg. 4.137> Quandoquidem exortus mundo Cyllenius ignis,
<germ. arat. frg. 4.138> Quid faceret primo docui cum lumine solis,
<germ. arat. frg. 4.139> Tempus et occasus moneat quae discere Phoebi.
<germ. arat. frg. 4.140> Ver erit hibernis totum exsecrabile nimbis
<germ. arat. frg. 4.141> Et crebro tonitru ninget, florentia rura
<germ. arat. frg. 4.142> Spesque nouae segetis quatientur grandinis ictu.
<germ. arat. frg. 4.143> Vretur caelum, magni cum regna Tonantis
<germ. arat. frg. 4.144> Ingrediens pecudis conscenderit aurea terga.
<germ. arat. frg. 4.145> Hinc et Agenorei stellantia cornua tauri
<germ. arat. frg. 4.146> Quidue ferant gemini, rapido quid sidere cancer,
<germ. arat. frg. 4.147> Si penitus quaeres: taurum saeuire uidebis
<germ. arat. frg. 4.148> Grandine nec contra ferri ratione probanda
<germ. arat. frg. 4.149> Aut cancrum aut geminos; calidus uestigia seruat
<germ. arat. frg. 4.150> Hinc, quo ducta, leo saeuisque caloribus ardet.
<germ. arat. frg. 4.151> Flatibus at gelidis miscet tranquilla serena
<germ. arat. frg. 4.152> Spicifera dea nota manu, nec libra metenti
<germ. arat. frg. 4.153> Dissentit diuae; sed, ut haec, uentura serena
<germ. arat. frg. 4.154> Nuntiat, at uentis cessat mare, cessat et aer.
<germ. arat. frg. 4.155> Scorpios in pluuias rarus, sed nubibus atris
<germ. arat. frg. 4.156> Creber agit nimbos et saeua tonitrua portat,
<germ. arat. frg. 4.157> Clara sagittiferi tetigit cum lumina signi.
<germ. arat. frg. 4.158> Aegocero semper caelo leuis excidit imber,
<germ. arat. frg. 4.159> Frigidus at rapidis horrebit aquarius euris
<germ. arat. frg. 4.160> Brumalesque dabit pluuias atque igne perenni
<germ. arat. frg. 4.161> Cum sonitu quatiet nubes. si cura sagacem
<germ. arat. frg. 4.162> Non frustrata animum certo me limite ducit,
<germ. arat. frg. 4.163> Haec eadem tibi signa dabunt non irrita pisces.
<germ. arat. frg. 5.1> Astrorumque globos et sidera maximus Atlans
<germ. arat. frg. 5.2> Protulit in populos, numeris uersutus et omnes
<germ. arat. frg. 5.3> Stellarum motus certa ratione notauit;
<germ. arat. frg. 5.4> Quae Pharii Tyriique uiri commenta sequentes
<germ. arat. frg. 5.5> Aequora uere nouo *uentos et flamina cuncta
<germ. arat. frg. 5.6> Aeolus in partes diuisi rettulit orbis,
<germ. arat. frg. 5.7> Quo premeret Boreas, Notus unde attolleret imbres
<germ. arat. frg. 5.8> Quaque Eurus Zephyrusque domo procederet undis
<germ. arat. frg. 5.9> Et circumpositos armaret in aequora fratres.
