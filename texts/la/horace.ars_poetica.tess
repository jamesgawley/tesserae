<hor. ars .1> Humano capiti ceruicem pictor equinam
<hor. ars .2> Iungere si uelit et uarias inducere plumas
<hor. ars .3> Vndique conlatis membris, ut turpiter atrum
<hor. ars .4> Desinat in piscem mulier formosa superne,
<hor. ars .5_5> Spectatum admissi risum teneatis, amici?
<hor. ars .6> Credite, Pisones, isti tabulae fore librum
<hor. ars .7> Persimilem, cuius, uelut aegri somnia, uanae
<hor. ars .8> Fingentur species, ut nec pes nec caput uni
<hor. ars .9> Reddatur formae. "pictoribus atque poetis
<hor. ars .10_10> Quidlibet audendi semper fuit aequa potestas."
<hor. ars .11> Scimus, et hanc ueniam petimusque damusque uicissim;
<hor. ars .12> Sed non ut placidis coeant inmitia, non ut
<hor. ars .13> Serpentes auibus geminentur, tigribus agni.
<hor. ars .14> Inceptis grauibus plerumque et magna professis
<hor. ars .15_15> Purpureus, late qui splendeat, unus et alter
<hor. ars .16> Adsuitur pannus, cum lucus et ara Dianae
<hor. ars .17> Et properantis aquae per amoenos ambitus agros
<hor. ars .18> Aut flumen Rhenum aut pluuius describitur arcus;
<hor. ars .19> Sed nunc non erat his locus. et fortasse cupressum
<hor. ars .20_20> Scis simulare: quid hoc, si fractis enatat exspes
<hor. ars .21> Nauibus, aere dato qui pingitur? amphora coepit
<hor. ars .22> Institui: currente rota cur urceus exit?
<hor. ars .23> Denique sit quoduis, simplex dumtaxat et unum.
<hor. ars .24> Maxima pars uatum, pater et iuuenes patre digni,
<hor. ars .25_25> Decipimur specie recti: breuis esse laboro,
<hor. ars .26> Obscurus fio; sectantem leuia nerui
<hor. ars .27> Deficiunt animique; professus grandia turget;
<hor. ars .28> Serpit humi tutus nimium timidusque procellae:
<hor. ars .29> Qui uariare cupit rem prodigialiter unam,
<hor. ars .30_30> Delphinum siluis adpingit, fluctibus aprum:
<hor. ars .31> In uitium ducit culpae fuga, si caret arte.
<hor. ars .32> Aemilium circa ludum faber imus et unguis
<hor. ars .33> Exprimet et mollis imitabitur aere capillos,
<hor. ars .34> Infelix operis summa, quia ponere totum
<hor. ars .35_35> Nesciet: hunc ego me, si quid componere curem,
<hor. ars .36> Non magis esse uelim quam naso uiuere prauo,
<hor. ars .37> Spectandum nigris oculis nigroque capillo.
<hor. ars .38> Sumite materiam uestris, qui scribitis, aequam
<hor. ars .39> Viribus et uersate diu, quid ferre recusent,
<hor. ars .40_40> Quid ualeant umeri. cui lecta potenter erit res,
<hor. ars .41> Nec facundia deseret hunc nec lucidus ordo.
<hor. ars .42> Ordinis haec uirtus erit et uenus, aut ego fallor,
<hor. ars .43> Vt iam nunc dicat iam nunc debentia dici,
<hor. ars .44> Pleraque differat et praesens in tempus omittat.
<hor. ars .45_45> In uerbis etiam tenuis cautusque serendis
<hor. ars .46> Hoc amet, hoc spernat promissi carminis auctor.
<hor. ars .47> Dixeris egregie, notum si callida uerbum
<hor. ars .48> Reddiderit iunctura nouum. si forte necesse est
<hor. ars .49> Indiciis monstrare recentibus abdita rerum et
<hor. ars .50_50> Fingere cinctutis non exaudita Cethegis,
<hor. ars .51> Continget dabiturque licentia sumpta pudenter,
<hor. ars .52> Et noua fictaque nuper habebunt uerba fidem, si
<hor. ars .53> Graeco fonte cadent parce detorta. quid autem
<hor. ars .54> Caecilio Plautoque dabit Romanus ademptum
<hor. ars .55_55> Vergilio Varioque? ego cur, adquirere pauca
<hor. ars .56> Si possum, inuideor, cum lingua Catonis et Enni
<hor. ars .57> Sermonem patrium ditauerit et noua rerum
<hor. ars .58> Nomina protulerit? licuit semperque licebit
<hor. ars .59> Signatum praesente nota producere nomen.
<hor. ars .60_60> Vt siluae foliis pronos mutantur in annos,
<hor. ars .61> Prima cadunt: ita uerborum uetus interit aetas,
<hor. ars .62> Et iuuenum ritu florent modo nata uigentque.
<hor. ars .63> Debemur morti nos nostraque: siue receptus
<hor. ars .64> Terra Neptunus classes Aquilonibus arcet,
<hor. ars .65_65> Regis opus, sterilisue diu palus aptaque remis
<hor. ars .66> Vicinas urbes alit et graue sentit aratrum,
<hor. ars .67> Seu cursum mutauit iniquum frugibus amnis
<hor. ars .68> Doctus iter melius: mortalia facta peribunt,
<hor. ars .69> Nedum sermonum stet honos et gratia uiuax.
<hor. ars .70_70> Multa renascentur quae iam cecidere cadentque
<hor. ars .71> Quae nunc sunt in honore uocabula, si uolet usus,
<hor. ars .72> Quem penes arbitrium est et ius et norma loquendi.
<hor. ars .73> Res gestae regumque ducumque et tristia bella
<hor. ars .74> Quo scribi possent numero, monstrauit Homerus;
<hor. ars .75_75> Versibus inpariter iunctis querimonia primum,
<hor. ars .76> Post etiam inclusa est uoti sententia compos;
<hor. ars .77> Quis tamen exiguos elegos emiserit auctor,
<hor. ars .78> Grammatici certant et adhuc sub iudice lis est;
<hor. ars .79> Archilochum proprio rabies armauit iambo;
<hor. ars .80_80> Hunc socci cepere pedem grandesque cothurni,
<hor. ars .81> Alternis aptum sermonibus et popularis
<hor. ars .82> Vincentem strepitus et natum rebus agendis;
<hor. ars .83> Musa dedit fidibus diuos puerosque deorum
<hor. ars .84> Et pugilem uictorem et equum certamine primum
<hor. ars .85_85> Et iuuenum curas et libera uina referre:
<hor. ars .86> Descriptas seruare uices operumque colores
<hor. ars .87> Cur ego si nequeo ignoroque poeta salutor?
<hor. ars .88> Cur nescire pudens praue quam discere malo?
<hor. ars .89> Versibus exponi tragicis res comica non uolt;
<hor. ars .90_90> Indignatur item priuatis ac prope socco
<hor. ars .91> Dignis carminibus narrari cena Thyestae:
<hor. ars .92> Singula quaeque locum teneant sortita decentem.
<hor. ars .93> Interdum tamen et uocem comoedia tollit
<hor. ars .94> Iratusque Chremes tumido delitigat ore;
<hor. ars .95_95> Et tragicus plerumque dolet sermone pedestri,
<hor. ars .96> Telephus et Peleus cum pauper et exsul uterque
<hor. ars .97> Proicit ampullas et sesquipedalia uerba,
<hor. ars .98> Si curat cor spectantis tetigisse querella.
<hor. ars .99> Non satis est pulchra esse poemata: dulcia sunto
<hor. ars .100_100> Et quocumque uolent animum auditoris agunto.
<hor. ars .101> Vt ridentibus adrident, ita flentibus adflent
<hor. ars .102> Humani uoltus. si uis me flere, dolendum est
<hor. ars .103> Primum ipsi tibi: tum tua me infortunia laedent,
<hor. ars .104> Telephe uel Peleu; male si mandata loqueris,
<hor. ars .105_105> Aut dormitabo aut ridebo. tristia maestum
<hor. ars .106> Voltum uerba decent, iratum plena minarum,
<hor. ars .107> Ludentem lasciua, seuerum seria dictu.
<hor. ars .108> Format enim natura prius nos intus ad omnem
<hor. ars .109> Fortunarum habitum: iuuat aut inpellit ad iram
<hor. ars .110_110> Aut ad humum maerore graui deducit et angit:
<hor. ars .111> Post effert animi motus interprete lingua.
<hor. ars .112> Si dicentis erunt fortunis absona dicta,
<hor. ars .113> Romani tollent equites peditesque cachinnum.
<hor. ars .114> Intererit multum, Dauosne loquatur an heros,
<hor. ars .115_115> Maturusne senex an adhuc florente iuuenta
<hor. ars .116> Feruidus, et matrona potens an sedula nutrix,
<hor. ars .117> Mercatorne uagus cultorne uirentis agelli,
<hor. ars .118> Colchus an Assyrius, Thebis nutritus an Argis.
<hor. ars .119> Aut famam sequere aut sibi conuenientia finge
<hor. ars .120_120> Scriptor. honoratum si forte reponis Achillem,
<hor. ars .121> Inpiger, iracundus, inexorabilis, acer
<hor. ars .122> Iura neget sibi nata, nihil non adroget armis.
<hor. ars .123> Sit Medea ferox inuictaque, flebilis Ino,
<hor. ars .124> Perfidus Ixion, Io uaga, tristis Orestes.
<hor. ars .125_125> Siquid inexpertum scaenae conmittis et audes
<hor. ars .126> Personam formare nouam, seruetur ad imum,
<hor. ars .127> Qualis ab incepto processerit, et sibi constet.
<hor. ars .128> Difficile est proprie communia dicere, tuque
<hor. ars .129> Rectius Iliacum carmen deducis in actus
<hor. ars .130_130> Quam si proferres ignota indictaque primus:
<hor. ars .131> Publica materies priuati iuris erit, si
<hor. ars .132> Non circa uilem patulumque moraberis orbem
<hor. ars .133> Nec uerbo uerbum curabis reddere fidus
<hor. ars .134> Interpres nec desilies imitator in artum,
<hor. ars .135_135> Vnde pedem proferre pudor uetet aut operis lex,
<hor. ars .136> Nec sic incipies, ut scriptor cyclicus olim:
<hor. ars .137>"Fortunam Priami cantabo et nobile bellum."
<hor. ars .138> Quid dignum tanto feret hic promissor hiatu?
<hor. ars .139> Parturient montes, nascetur ridiculus mus.
<hor. ars .140_140> Quanto rectius hic, qui nil molitur inepte:
<hor. ars .141>"Dic mihi, Musa, uirum, captae post tempora Troiae
<hor. ars .142> Qui mores hominum multorum uidit et urbes."
<hor. ars .143> Non fumum ex fulgore, sed ex fumo dare lucem
<hor. ars .144> Cogitat, ut speciosa dehinc miracula promat,
<hor. ars .145_145> Antiphaten Scyllamque et cum Cyclope Charybdim;
<hor. ars .146> Nec reditum Diomedis ab interitu Meleagri
<hor. ars .147> Nec gemino bellum Troianum orditur ab ouo:
<hor. ars .148> Semper ad euentum festinat et in medias res
<hor. ars .149> Non secus ac notas auditorem rapit et quae
<hor. ars .150_150> Desperat tractata nitescere posse relinquit
<hor. ars .151> Atque ita mentitur, sic ueris falsa remiscet,
<hor. ars .152> Primo ne medium, medio ne discrepet imum.
<hor. ars .153> Tu, quid ego et populus mecum desideret, audi,
<hor. ars .154> Si plausoris eges aulaea manentis et usque
<hor. ars .155_155> Sessuri, donec cantor "uos plaudite" dicat.
<hor. ars .156> Aetatis cuiusque notandi sunt tibi mores,
<hor. ars .157> Mobilibusque decor naturis dandus et annis.
<hor. ars .158> Reddere qui uoces iam scit puer et pede certo
<hor. ars .159> Signat humum, gestit paribus conludere et iram
<hor. ars .160_160> Colligit ac ponit temere et mutatur in horas.
<hor. ars .161> Inberbis iuuenis, tandem custode remoto,
<hor. ars .162> Gaudet equis canibusque et aprici gramine campi,
<hor. ars .163> Cereus in uitium flecti, monitoribus asper,
<hor. ars .164> Vtilium tardus prouisor, prodigus aeris,
<hor. ars .165_165> Sublimis cupidusque et amata relinquere pernix.
<hor. ars .166> Conuersis studiis aetas animusque uirilis
<hor. ars .167> Quaerit opes et amicitias, inseruit(==INSERVIT) honori,
<hor. ars .168> Conmisisse cauet quod mox mutare laboret.
<hor. ars .169> Multa senem circumueniunt incommoda, uel quod
<hor. ars .170_170> Quaerit et inuentis miser abstinet ac timet uti,
<hor. ars .171> Vel quod res omnis timide gelideque ministrat,
<hor. ars .172> Dilator, spe longus, iners auidusque futuri,
<hor. ars .173> Difficilis, querulus, laudator temporis acti
<hor. ars .174> Se puero, castigator censorque minorum.
<hor. ars .175_175> Multa ferunt anni uenientes commoda secum,
<hor. ars .176> Multa recedentes adimunt: ne forte seniles
<hor. ars .177> Mandentur iuueni partes pueroque uiriles:
<hor. ars .178> Semper in adiunctis aeuoque morabitur aptis.
<hor. ars .179> Aut agitur res in scaenis aut acta refertur.
<hor. ars .180_180> Segnius inritant animos demissa per aurem
<hor. ars .181> Quam quae sunt oculis subiecta fidelibus et quae
<hor. ars .182> Ipse sibi tradit spectator: non tamen intus
<hor. ars .183> Digna geri promes in scaenam multaque tolles
<hor. ars .184> Ex oculis, quae mox narret facundia praesens:
<hor. ars .185_185> Ne pueros coram populo Medea trucidet
<hor. ars .186> Aut humana palam coquat exta nefarius Atreus
<hor. ars .187> Aut in auem Procne uertatur, Cadmus in anguem.
<hor. ars .188> Quodcumque ostendis mihi sic, incredulus odi.
<hor. ars .189> Neue minor neu sit quinto productior actu
<hor. ars .190_190> Fabula quae posci uolt et spectanda reponi.
<hor. ars .191> Nec deus intersit, nisi dignus uindice nodus
<hor. ars .192> Inciderit, nec quarta loqui persona laboret.
<hor. ars .193> Actoris partis chorus officiumque uirile
<hor. ars .194> Defendat, neu quid medios intercinat actus
<hor. ars .195_195> Quod non proposito conducat et haereat apte.
<hor. ars .196> Ille bonis faueatque et consilietur amice
<hor. ars .197> Et regat iratos et amet pacare tumentis,
<hor. ars .198> Ille dapes laudet mensae breuis, ille salubrem
<hor. ars .199> Iustitiam legesque et apertis otia portis,
<hor. ars .200_200> Ille tegat conmissa deosque precetur et oret,
<hor. ars .201> Vt redeat miseris, abeat Fortuna superbis.
<hor. ars .202> Tibia non ut nunc orichalco uincta tubaeque
<hor. ars .203> Aemula, sed tenuis simplexque foramine pauco
<hor. ars .204> Adspirare et adesse choris erat utilis atque
<hor. ars .205_205> Nondum spissa nimis complere sedilia flatu;
<hor. ars .206> Quo sane populus numerabilis, utpote paruos,
<hor. ars .207> Et frugi castusque uerecundusque coibat.
<hor. ars .208> Postquam coepit agros extendere uictor et urbis
<hor. ars .209> Latior amplecti murus uinoque diurno
<hor. ars .210_210> Placari Genius festis inpune diebus,
<hor. ars .211> Accessit numerisque modisque licentia maior.
<hor. ars .212> Indoctus quid enim saperet liberque laborum
<hor. ars .213> Rusticus urbano confusus, turpis honesto?
<hor. ars .214> Sic priscae motumque et luxuriem addidit arti
<hor. ars .215_215> Tibicen traxitque uagus per pulpita uestem;
<hor. ars .216> Sic etiam fidibus uoces creuere seueris,
<hor. ars .217> Et tulit eloquium insolitum facundia praeceps
<hor. ars .218> Vtiliumque sagax rerum et diuina futuri
<hor. ars .219> Sortilegis non discrepuit sententia Delphis.
<hor. ars .220_220> Carmine qui tragico uilem certauit ob hircum,
<hor. ars .221> Mox etiam agrestis satyros nudauit et asper
<hor. ars .222> Incolumi grauitate iocum temptauit eo quod
<hor. ars .223> Inlecebris erat et grata nouitate morandus
<hor. ars .224> Spectator functusque sacris et potus et exlex.
<hor. ars .225_225> Verum ita risores, ita commendare dicacis
<hor. ars .226> Conueniet satyros, ita uertere seria ludo,
<hor. ars .227> Ne, quicumque deus, quicumque adhibebitur heros,
<hor. ars .228> Regali conspectus in auro nuper et ostro,
<hor. ars .229> Migret in obscuras humili sermone tabernas
<hor. ars .230_230> Aut, dum uitat humum, nubis et inania captet.
<hor. ars .231> Effutire leuis indigna tragoedia uersus,
<hor. ars .232> Vt festis matrona moueri iussa diebus,
<hor. ars .233> Intererit satyris paulum pudibunda proteruis.
<hor. ars .234> Non ego inornata et dominantia nomina solum
<hor. ars .235_235> Verbaque, Pisones, satyrorum scriptor amabo
<hor. ars .236> Nec sic enitar tragico differre colori,
<hor. ars .237> Vt nihil intersit, Dauusne loquatur et audax
<hor. ars .238> Pythias, emuncto lucrata Simone talentum,
<hor. ars .239> An custos famulusque dei Silenus alumni.
<hor. ars .240_240> Ex noto fictum carmen sequar, ut sibi quiuis
<hor. ars .241> Speret idem, sudet multum frustraque laboret
<hor. ars .242> Ausus idem: tantum series iuncturaque pollet,
<hor. ars .243> Tantum de medio sumptis accedit honoris.
<hor. ars .244> Siluis deducti caueant me iudice Fauni,
<hor. ars .245_245> Ne uelut innati triuiis ac paene forenses
<hor. ars .246> Aut nimium teneris iuuenentur uersibus umquam
<hor. ars .247> Aut inmunda crepent ignominiosaque dicta.
<hor. ars .248> Offenduntur enim, quibus est equus et pater et res,
<hor. ars .249> Nec, siquid fricti ciceris probat et nucis emptor,
<hor. ars .250_250> Aequis accipiunt animis donantue corona.
<hor. ars .251> Syllaba longa breui subiecta uocatur iambus,
<hor. ars .252> Pes citus: unde etiam trimetris adcrescere iussit
<hor. ars .253> Nomen iambeis, cum senos redderet ictus,
<hor. ars .254> Primus ad extremum similis sibi: non ita pridem,
<hor. ars .255_255> Tardior ut paulo grauiorque ueniret ad auris,
<hor. ars .256> Spondeos stabilis in iura paterna recepit
<hor. ars .257> Commodus et patiens, non ut de sede secunda
<hor. ars .258> Cederet aut quarta socialiter. hic et in Acci
<hor. ars .259> Nobilibus trimetris adparet rarus et Enni
<hor. ars .260_260> In scaenam missos cum magno pondere uersus
<hor. ars .261> Aut operae celeris nimium curaque carentis
<hor. ars .262> Aut ignoratae premit artis crimine turpi.
<hor. ars .263> Non quiuis uidet inmodulata poemata iudex
<hor. ars .264> Et data Romanis uenia est indigna poetis.
<hor. ars .265_265> Idcircone uager scribamque licenter? an omnis
<hor. ars .266> Visuros peccata putem mea, tutus et intra
<hor. ars .267> Spem ueniae cautus? uitaui denique culpam,
<hor. ars .268> Non laudem merui. uos exemplaria Graeca
<hor. ars .269> Nocturna uersate manu, uersate diurna.
<hor. ars .270_270> At uestri proaui Plautinos et numeros et
<hor. ars .271> Laudauere sales, nimium patienter utrumque,
<hor. ars .272> Ne dicam stulte, mirati, si modo ego et uos
<hor. ars .273> Scimus inurbanum lepido seponere dicto
<hor. ars .274> Legitimumque sonum digitis callemus et aure.
<hor. ars .275_275> Ignotum tragicae genus inuenisse Camenae
<hor. ars .276> Dicitur et plaustris uexisse poemata Thespis,
<hor. ars .277> Quae canerent agerentque peruncti faecibus ora.
<hor. ars .278> Post hunc personae pallaeque repertor honestae
<hor. ars .279> Aeschylus et modicis instrauit pulpita tignis
<hor. ars .280_280> Et docuit magnumque loqui nitique cothurno.
<hor. ars .281> Successit uetus his comoedia, non sine multa
<hor. ars .282> Laude; sed in uitium libertas excidit et uim
<hor. ars .283> Dignam lege regi: lex est accepta chorusque
<hor. ars .284> Turpiter obticuit sublato iure nocendi.
<hor. ars .285_285> Nil intemptatum nostri liquere poetae
<hor. ars .286> Nec minimum meruere decus uestigia Graeca
<hor. ars .287> Ausi deserere et celebrare domestica facta
<hor. ars .288> Vel qui praetextas uel qui docuere togatas.
<hor. ars .289> Nec uirtute foret clarisue potentius armis
<hor. ars .290_290> Quam lingua Latium, si non offenderet unum
<hor. ars .291> Quemque poetarum limae labor et mora. uos, o
<hor. ars .292> Pompilius sanguis, carmen reprehendite, quod non
<hor. ars .293> Multa dies et multa litura coercuit atque
<hor. ars .294> Praesectum deciens non castigauit ad unguem.
<hor. ars .295_295> Ingenium misera quia fortunatius arte
<hor. ars .296> Credit et excludit sanos Helicone poetas
<hor. ars .297> Democritus, bona pars non unguis ponere curat,
<hor. ars .298> Non barbam, secreta petit loca, balnea uitat.
<hor. ars .299> Nanciscetur enim pretium nomenque poetae,
<hor. ars .300_300> Si tribus Anticyris caput insanabile numquam
<hor. ars .301> Tonsori Licino conmiserit. o ego laeuus,
<hor. ars .302> Qui purgor bilem sub uerni temporis horam.
<hor. ars .303> Non alius faceret meliora poemata; uerum
<hor. ars .304> Nil tanti est. ergo fungar uice cotis, acutum
<hor. ars .305_305> Reddere quae ferrum ualet exsors ipsa secandi;
<hor. ars .306> Munus et officium, nil scribens ipse, docebo,
<hor. ars .307> Vnde parentur opes, quid alat formetque poetam,
<hor. ars .308> Quid deceat, quid non, quo uirtus, quo ferat error.
<hor. ars .309> Scribendi recte sapere est et principium et fons.
<hor. ars .310_310> Rem tibi Socraticae poterunt ostendere chartae
<hor. ars .311> Verbaque prouisam rem non inuita sequentur.
<hor. ars .312> Qui didicit, patriae quid debeat et quid amicis,
<hor. ars .313> Quo sit amore parens, quo frater amandus et hospes,
<hor. ars .314> Quod sit conscripti, quod iudicis officium, quae
<hor. ars .315_315> Partes in bellum missi ducis, ille profecto
<hor. ars .316> Reddere personae scit conuenientia cuique.
<hor. ars .317> Respicere exemplar uitae morumque iubebo
<hor. ars .318> Doctum imitatorem et uiuas hinc ducere uoces.
<hor. ars .319> Interdum speciosa locis morataque recte
<hor. ars .320_320> Fabula nullius ueneris, sine pondere et arte,
<hor. ars .321> Valdius oblectat populum meliusque moratur
<hor. ars .322> Quam uersus inopes rerum nugaeque canorae.
<hor. ars .323> Grais ingenium, Grais dedit ore rotundo
<hor. ars .324> Musa loqui, praeter laudem nullius auaris.
<hor. ars .325_325> Romani pueri longis rationibus assem
<hor. ars .326> Discunt in partis centum diducere. "dicat
<hor. ars .327> Filius Albini: si de quincunce remota est
<hor. ars .328> Vncia, quid superat? poteras dixisse." "triens." "eu,
<hor. ars .329> Rem poteris seruare tuam. redit uncia, quid fit?"
<hor. ars .330_330>"Semis." an, haec animos aerugo et cura peculi
<hor. ars .331> Cum semel imbuerit, speremus carmina fingi
<hor. ars .332> Posse linenda cedro et leui seruanda cupresso?
<hor. ars .333> Aut prodesse uolunt aut delectare poetae
<hor. ars .334> Aut simul et iucunda et idonea dicere uitae.
<hor. ars .335_335> Quidquid praecipies, esto breuis, ut cito dicta
<hor. ars .336> Percipiant animi dociles teneantque fideles:
<hor. ars .337> Omne superuacuum pleno de pectore manat.
<hor. ars .338> Ficta uoluptatis causa sint proxima ueris:
<hor. ars .339> Ne quodcumque uolet poscat sibi fabula credi
<hor. ars .340_340> Neu pransae Lamiae uiuum puerum extrahat aluo.
<hor. ars .341> Centuriae seniorum agitant expertia frugis,
<hor. ars .342> Celsi praetereunt austera poemata Ramnes:
<hor. ars .343> Omne tulit punctum, qui miscuit utile dulci
<hor. ars .344> Lectorem delectando pariterque monendo.
<hor. ars .345_345> Hic meret aera liber Sosiis, hic et mare transit
<hor. ars .346> Et longum noto scriptori prorogat aeuum.
<hor. ars .347> Sunt delicta tamen, quibus ignouisse uelimus:
<hor. ars .348> Nam neque chorda sonum reddit quem uolt manus et mens,
<hor. ars .349> Poscentique grauem persaepe remittit acutum,
<hor. ars .350_350> Nec semper feriet quodcumque minabitur arcus.
<hor. ars .351> Verum ubi plura nitent in carmine, non ego paucis
<hor. ars .352> Offendar maculis, quas aut incuria fudit
<hor. ars .353> Aut humana parum cauit natura. quid ergo est?
<hor. ars .354> Vt scriptor si peccat idem librarius usque,
<hor. ars .355_355> Quamuis est monitus, uenia caret, et citharoedus
<hor. ars .356> Ridetur, chorda qui semper oberrat eadem,
<hor. ars .357> Sic mihi, qui multum cessat, fit Choerilus ille,
<hor. ars .358> Quem bis terue bonum cum risu miror; et idem
<hor. ars .359> Indignor, quandoque bonus dormitat Homerus;
<hor. ars .360_360> Verum operi longo fas est obrepere somnum.
<hor. ars .361> Vt pictura poesis: erit quae, si propius stes,
<hor. ars .362> Te capiat magis, et quaedam, si longius abstes;
<hor. ars .363> Haec amat obscurum, uolet haec sub luce uideri,
<hor. ars .364> Iudicis argutum quae non formidat acumen;
<hor. ars .365_365> Haec placuit semel, haec deciens repetita placebit.
<hor. ars .366> O maior iuuenum, quamuis et uoce paterna
<hor. ars .367> Fingeris ad rectum et per te sapis, hoc tibi dictum
<hor. ars .368> Tolle memor, certis medium et tolerabile rebus
<hor. ars .369> Recte concedi: consultus iuris et actor
<hor. ars .370_370> Causarum mediocris abest uirtute diserti
<hor. ars .371> Messallae nec scit quantum Cascellius Aulus,
<hor. ars .372> Sed tamen in pretio est: mediocribus esse poetis
<hor. ars .373> Non homines, non di, non concessere columnae.
<hor. ars .374> Vt gratas inter mensas symphonia discors
<hor. ars .375_375> Et crassum unguentum et Sardo cum melle papauer
<hor. ars .376> Offendunt, poterat duci quia cena sine istis:
<hor. ars .377> Sic animis natum inuentumque poema iuuandis,
<hor. ars .378> Si paulum summo decessit, uergit ad imum.
<hor. ars .379> Ludere qui nescit, campestribus abstinet armis
<hor. ars .380_380> Indoctusque pilae disciue trochiue quiescit,
<hor. ars .381> Ne spissae risum tollant inpune coronae:
<hor. ars .382> Qui nescit uersus, tamen audet fingere. quidni?
<hor. ars .383> Liber et ingenuus, praesertim census equestrem
<hor. ars .384> Summam nummorum uitioque remotus ab omni.
<hor. ars .385_385> Tu nihil inuita dices faciesue Minerua:
<hor. ars .386> Id tibi iudicium est, ea mens. siquid tamen olim
<hor. ars .387> Scripseris, in Maeci descendat iudicis auris
<hor. ars .388> Et patris et nostras nonumque prematur in annum
<hor. ars .389> Membranis intus positis: delere licebit,
<hor. ars .390_390> Quod non edideris, nescit uox missa reuerti.
<hor. ars .391> Siluestris homines sacer interpresque deorum
<hor. ars .392> Caedibus et uictu foedo deterruit Orpheus,
<hor. ars .393> Dictus ob hoc lenire tigres rabidosque leones;
<hor. ars .394> Dictus et Amphion, Thebanae conditor urbis,
<hor. ars .395_395> Saxa mouere sono testudinis et prece blanda
<hor. ars .396> Ducere quo uellet. fuit haec sapientia quondam,
<hor. ars .397> Publica priuatis secernere, sacra profanis,
<hor. ars .398> Concubitu prohibere uago, dare iura maritis,
<hor. ars .399> Oppida moliri, leges incidere ligno.
<hor. ars .400_400> Sic honor et nomen diuinis uatibus atque
<hor. ars .401> Carminibus uenit. post hos insignis Homerus
<hor. ars .402> Tyrtaeusque mares animos in Martia bella
<hor. ars .403> Versibus exacuit; dictae per carmina sortes
<hor. ars .404> Et uitae monstrata uia est et gratia regum
<hor. ars .405_405> Pieriis temptata modis ludusque repertus
<hor. ars .406> Et longorum operum finis: ne forte pudori
<hor. ars .407> Sit tibi Musa lyrae sollers et cantor Apollo.
<hor. ars .408> Natura fieret laudabile carmen an arte,
<hor. ars .409> Quaesitum est: ego nec studium sine diuite uena
<hor. ars .410_410> Nec rude quid prosit uideo ingenium: alterius sic
<hor. ars .411> Altera poscit opem res et coniurat amice.
<hor. ars .412> Qui studet optatam cursu contingere metam,
<hor. ars .413> Multa tulit fecitque puer, sudauit et alsit,
<hor. ars .414> Abstinuit uenere et uino; qui Pythia cantat
<hor. ars .415_415> Tibicen, didicit prius extimuitque magistrum.
<hor. ars .416> Nunc satis est dixisse "ego mira poemata pango;
<hor. ars .417> Occupet extremum scabies; mihi turpe relinqui est
<hor. ars .418> Et quod non didici sane nescire fateri".
<hor. ars .419> Vt praeco, ad merces turbam qui cogit emendas,
<hor. ars .420_420> Adsentatores iubet ad lucrum ire poeta
<hor. ars .421> Diues agris, diues positis in fenore nummis.
<hor. ars .422> Si uero est, unctum qui recte ponere possit
<hor. ars .423> Et spondere leui pro paupere et eripere artis
<hor. ars .424> Litibus inplicitum, mirabor, si sciet inter -
<hor. ars .425_425> Noscere mendacem uerumque beatus amicum.
<hor. ars .426> Tu seu donaris seu quid donare uoles cui,
<hor. ars .427> Nolito ad uersus tibi factos ducere plenum
<hor. ars .428> Laetitiae; clamabit enim "pulchre, bene, recte",
<hor. ars .429> Pallescet, super his etiam stillabit amicis
<hor. ars .430_430> Ex oculis rorem, saliet, tundet pede terram.
<hor. ars .431> Vt, qui conducti plorant in funere, dicunt
<hor. ars .432> Et faciunt prope plura dolentibus ex animo, sic
<hor. ars .433> Derisor uero plus laudatore mouetur.
<hor. ars .434> Reges dicuntur multis urgere culillis
<hor. ars .435_435> Et torquere mero, quem perspexisse laborent
<hor. ars .436> An sit amicitia dignus; si carmina condes,
<hor. ars .437> Numquam te fallent animi sub uulpe latentes.
<hor. ars .438> Quintilio siquid recitares, "corrige sodes
<hor. ars .439> Hoc" aiebat "et hoc". mulius te posse negares
<hor. ars .440_440> Bis terque expertum frustra: delere iubebat
<hor. ars .441> Et male tornatos incudi reddere uersus.
<hor. ars .442> Si defendere delictum quam uertere malles,
<hor. ars .443> Nullum ultra uerbum aut operam insumebat inanem,
<hor. ars .444> Quin sine riuali teque et tua solus amares.
<hor. ars .445_445> Vir bonus et prudens uersus reprehendet inertis,
<hor. ars .446> Culpabit duros, incomptis adlinet atrum
<hor. ars .447> Transuerso calamo signum, ambitiosa recidet
<hor. ars .448> Ornamenta, parum claris lucem dare coget,
<hor. ars .449> Arguet ambigue dictum, mutanda notabit:
<hor. ars .450_450> Fiet Aristarchus; non dicet "cur ego amicum
<hor. ars .451> Offendam in nugis?" hae nugae seria ducent
<hor. ars .452> In mala derisum semel exceptumque sinistre.
<hor. ars .453> Vt mala quem scabies aut morbus regius urget
<hor. ars .454> Aut fanaticus error et iracunda Diana,
<hor. ars .455_455> Vesanum tetigisse timent fugiuntque poetam
<hor. ars .456> Qui sapiunt, agitant pueri incautique sequuntur.
<hor. ars .457> Hic, dum sublimis uersus ructatur et errat,
<hor. ars .458> Si ueluti merulis intentus decidit auceps
<hor. ars .459> In puteum foueamue, licet "succurrite" longum
<hor. ars .460_460> Clamet, "io ciues", non sit qui tollere curet.
<hor. ars .461> Si curet quis opem ferre et demittere funem,
<hor. ars .462>"Qui scis, an prudens huc se deiecerit atque
<hor. ars .463> Seruari nolit?" dicam Siculique poetae
<hor. ars .464> Narrabo interitum. "deus inmortalis haberi
<hor. ars .465_465> Dum cupit Empedocles, ardentem frigidus Aetnam
<hor. ars .466> Insiluit. sit ius liceatque perire poetis:
<hor. ars .467> Inuitum qui seruat, idem facit occidenti.
<hor. ars .468> Nec semel hoc fecit nec, si retractus erit, iam
<hor. ars .469> Fiet homo et ponet famosae mortis amorem.
<hor. ars .470_470> Nec satis adparet, cur uersus factitet, utrum
<hor. ars .471> Minxerit in patrios cineres an triste bidental
<hor. ars .472> Mouerit incestus: certe furit ac uelut ursus,
<hor. ars .473> Obiectos caueae ualuit si frangere clatros,
<hor. ars .474> Indoctum doctumque fugat recitator acerbus;
<hor. ars .475_475> Quem uero arripuit, tenet occiditque legendo,
<hor. ars .476> Non missura cutem nisi plena cruoris hirudo."
