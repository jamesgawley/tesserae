<cic. carm. frg. 1.1><Lucifer> hunc genuit claris delapsus ab astris
<cic. carm. frg. 1.2> Praeuius Aurorae, solis noctisque satelles.
<cic. carm. frg. 2.1> Tu quoque, qui solus lecto sermone, Terenti,
<cic. carm. frg. 2.2> Conuersum expressumque Latina uoce Menandrum
<cic. carm. frg. 2.3> In medium nobis sedatis motibus effers
<cic. carm. frg. 2.4> Quiddam come loquens atque omnia dulcia dicens
<cic. carm. frg. 3.1> Iam mare Tyrrhenum longe penitusque palumbes
<cic. carm. frg. 3.2>[Reliquit]
<cic. carm. frg. 4.1> Fundum Vettus uocat, quem possit mittere funda:
<cic. carm. frg. 4.2> Ni tamen exciderit, qua caua funda patet.
<cic. carm. frg. 6.1> Principio aetherio flammatus Iuppiter igni
<cic. carm. frg. 6.2> Vertitur et totum collustrat lumine mundum
<cic. carm. frg. 6.3> Menteque diuina caelum terrasque petessit,
<cic. carm. frg. 6.4> Quae penitus sensus hominum uitasque retentat,
<cic. carm. frg. 6.5_5> Aetheris aeterni saepta atque inclusa cauernis.
<cic. carm. frg. 6.6> Et, si stellarum motus cursusque uagantis
<cic. carm. frg. 6.7> Nosse uelis, quae sint signorum in sede locatae,
<cic. carm. frg. 6.8> Quae uerbo et falsis Graiorum uocibus errant,
<cic. carm. frg. 6.9> Re uera certo lapsu spatioque feruntur,
<cic. carm. frg. 6.10_10> Omnia iam cernes diuina mente notata.
<cic. carm. frg. 6.11> Nam primum astrorum uolucris te consule motus
<cic. carm. frg. 6.12> Concursusque grauis stellarum ardore micantis
<cic. carm. frg. 6.13> Tu quoque, cum tumulos Albano in monte niualis
<cic. carm. frg. 6.14> Lustrasti et laeto mactasti lacte Latinas,
<cic. carm. frg. 6.15_15> Vidisti et claro tremulos ardore cometas
<cic. carm. frg. 6.16> Multaque misceri nocturna strage putasti,
<cic. carm. frg. 6.17> Quod ferme dirum in tempus cecidere Latinae,
<cic. carm. frg. 6.18> Cum claram speciem concreto lumine luna
<cic. carm. frg. 6.19> Abdidit et subito stellanti nocte perempta est.
<cic. carm. frg. 6.20_20> Quid uero Phoebi fax, tristis nuntia belli,
<cic. carm. frg. 6.21> Quae magnum ad columen flammato ardore uolabat,
<cic. carm. frg. 6.22> Praecipitis caeli partis obitusque petessens?
<cic. carm. frg. 6.23> Aut cum terribili perculsus fulmine ciuis
<cic. carm. frg. 6.24> Luce serenanti uitalia lumina liquit?
<cic. carm. frg. 6.25_25> Aut cum se grauido tremefecit corpore tellus?
<cic. carm. frg. 6.26> Iam uero uariae nocturno tempore uisae
<cic. carm. frg. 6.27> Terribiles formae bellum motusque monebant
<cic. carm. frg. 6.28> Multaque per terras uates oracla furenti
<cic. carm. frg. 6.29> Pectore fundebant tristis minitantia casus,
<cic. carm. frg. 6.30_30> Atque ea, quae lapsu tandem cecidere uetusto;
<cic. carm. frg. 6.31> Haec fore perpetuis signis clarisque frequentans
<cic. carm. frg. 6.32> Ipse deum genitor caelo terrisque canebat.
<cic. carm. frg. 6.33> Nunc ea, Torquato quae quondam et consule Cotta
<cic. carm. frg. 6.34> Lydius ediderat Tyrrhenae gentis haruspex,
<cic. carm. frg. 6.35_35> Omnia fixa tuus glomerans determinat annus.
<cic. carm. frg. 6.36> Nam pater altitonans stellanti nixus Olympo
<cic. carm. frg. 6.37> Ipse suos quondam tumulos ac templa petiuit
<cic. carm. frg. 6.38> Et Capitolinis iniecit sedibus ignis.
<cic. carm. frg. 6.39> Tum species ex aere uetus uenerataque Nattae
<cic. carm. frg. 6.40_40> Concidit elapsaeque uetusto numine leges
<cic. carm. frg. 6.41> Et diuom simulacra peremit fulminis ardor.
<cic. carm. frg. 6.42> Hic siluestris erat Romani nominis altrix,
<cic. carm. frg. 6.43> Martia, quae paruos Mauortis semine natos
<cic. carm. frg. 6.44> Vberibus grauidis uitali rore rigabat;
<cic. carm. frg. 6.45_45> Quae tum cum pueris flammato fulminis ictu
<cic. carm. frg. 6.46> Concidit atque auulsa pedum uestigia liquit.
<cic. carm. frg. 6.47> Tum quis non artis scripta ac monumenta uolutans
<cic. carm. frg. 6.48> Voces tristificas chartis promebat Etruscis?
<cic. carm. frg. 6.49> Omnes ciuilem generosa stirpe profectam
<cic. carm. frg. 6.50_50> Vitare ingentem cladem pestemque monebant,
<cic. carm. frg. 6.51> Tum legum exitium constanti uoce ferebant.
<cic. carm. frg. 6.52> Templa deumque adeo flammis urbemque iubebant
<cic. carm. frg. 6.53> Eripere et stragem horribilem caedemque uereri;
<cic. carm. frg. 6.54> Atque haec fixa graui fato ac fundata teneri,
<cic. carm. frg. 6.55_55> Ni prius excelsum ad columen formata decore
<cic. carm. frg. 6.56> Sancta Iouis species claros spectaret in ortus.
<cic. carm. frg. 6.57> Tum fore ut occultos populus sanctusque senatus
<cic. carm. frg. 6.58> Cernere conatus posset, si solis ad ortum
<cic. carm. frg. 6.59> Conuorsa inde patrum sedes populique uideret.
<cic. carm. frg. 6.60_60> Haec tardata diu species multumque morata
<cic. carm. frg. 6.61> Consule te tandem celsa est in sede locata,
<cic. carm. frg. 6.62> Atque una fixi ac signati temporis hora
<cic. carm. frg. 6.63> Iuppiter excelsa clarabat sceptra columna,
<cic. carm. frg. 6.64> Et clades patriae flamma ferroque parata
<cic. carm. frg. 6.65_65> Vocibus Allobrogum patribus populoque patebat.
<cic. carm. frg. 6.66> Rite igitur ueteres, quorum monumenta tenetis,
<cic. carm. frg. 6.67> Qui populos urbisque modo ac uirtute regebant,
<cic. carm. frg. 6.68> Rite etiam uestri, quorum pietasque fidesque
<cic. carm. frg. 6.69> Praestitit et longe uicit sapientia cunctos,
<cic. carm. frg. 6.70_70> Praecipue coluere uigenti numine diuos.
<cic. carm. frg. 6.71> Haec adeo penitus cura uidere sagaci,
<cic. carm. frg. 6.72> Otia qui studiis laeti tenuere decoris,
<cic. carm. frg. 6.73> Inque Academia(==A-CA-DE+MI+A) umbrifera nitidoque Lycaeo
<cic. carm. frg. 6.74> Fuderunt claras fecundi pectoris artis.
<cic. carm. frg. 6.75_75> E quibus ereptum primo iam a flore iuuentae
<cic. carm. frg. 6.76> Te patria in media uirtutum mole locauit.
<cic. carm. frg. 6.77> Tu tamen anxiferas curas requiete relaxans,
<cic. carm. frg. 6.78> Quod patriae uacat, id studiis nobisque sacrasti.
<cic. carm. frg. 7.1> Atque animo pendens noctu<rna> euenta timebat.
<cic. carm. frg. 8.1> Interea cursus, quos prima a parte iuuentae
<cic. carm. frg. 8.2> Quosque adeo consul uirtute animoque petisti,
<cic. carm. frg. 8.3> Hos retine atque auge famam laudesque bonorum.
<cic. carm. frg. 9.1> Quorum luxuries fortunas, censa peredit.
<cic. carm. frg. 10.1> Nam quasi uos sibi dedecori genuere parentes.
<cic. carm. frg. 11.1> Cedant arma togae, concedat laurea laudi.
<cic. carm. frg. 12.1> O fortunatam natam me consule Romam!
<cic. carm. frg. 13.1> In montes patrios et ad incunabula nostra.
<cic. carm. frg. 19.1> Nuntia fulua Iouis, miranda uisa figura
<cic. carm. frg. 20.1> Hic Iouis altisoni subito pinnata satelles
<cic. carm. frg. 20.2> Arboris e trunco, serpentis saucia morsu,
<cic. carm. frg. 20.3> Surrigit ipsa feris transfigens unguibus anguem
<cic. carm. frg. 20.4> Semianimum et uaria grauiter ceruice micantem.
<cic. carm. frg. 20.5_5> Quam se intorquentem lanians rostroque cruentans
<cic. carm. frg. 20.6> Iam satiata animos, iam duros ulta dolores
<cic. carm. frg. 20.7> Abicit efflantem et laceratum affligit in unda
<cic. carm. frg. 20.8> Seque obitu a solis nitidos conuertit ad ortus.
<cic. carm. frg. 20.9> Hanc ubi praepetibus pinnis lapsuque uolantem
<cic. carm. frg. 20.10_10> Conspexit Marius, diuini numinis augur,
<cic. carm. frg. 20.11> Faustaque signa suae laudis reditusque notauit,
<cic. carm. frg. 20.12> Partibus intonuit caeli pater ipse sinistris.
<cic. carm. frg. 20.13> Sic aquilae clarum firmauit Iuppiter omen.
<cic. carm. frg. 21.1> Tunc se fluctigero tradit mandatque paroni.
<cic. carm. frg. 23.1> Ferte, uiri, et duros animo tolerate labores,
<cic. carm. frg. 23.2> Auguris ut nostri Calchantis fata queamus
<cic. carm. frg. 23.3> Scire, ratosne habeant an uanos pectoris orsus.
<cic. carm. frg. 23.4> Namque omnes memori portentum mente retentant,
<cic. carm. frg. 23.5_5> Qui non funestis liquerunt lumina fatis.
<cic. carm. frg. 23.6> Argolicis primum ut uestita est classibus Aulis,
<cic. carm. frg. 23.7> Quae Priamo cladem et Troiae pestemque ferebant,
<cic. carm. frg. 23.8> Nos circum latices gelidos fumantibus aris
<cic. carm. frg. 23.9> Aurigeris diuom placantes numina tauris
<cic. carm. frg. 23.10_10> Sub platano umbrifera, fons unde emanat aquai,
<cic. carm. frg. 23.11> Vidimus immani specie tortuque draconem
<cic. carm. frg. 23.12> Terribilem, Iouis ut pulsu penetraret ab ara;
<cic. carm. frg. 23.13> Qui platani in ramo foliorum tegmine saeptos
<cic. carm. frg. 23.14> Corripuit pullos; quos cum consumeret octo,
<cic. carm. frg. 23.15_15> Nona super tremulo genetrix clangore uolabat,
<cic. carm. frg. 23.16> Cui ferus immani laniauit uiscera morsu.
<cic. carm. frg. 23.17> Hunc, ubi tam teneros uolucris matremque peremit,
<cic. carm. frg. 23.18> Qui luci ediderat genitor Saturnius idem
<cic. carm. frg. 23.19> Abdidit et duro formauit tegmine saxi.
<cic. carm. frg. 23.20_20> Nos autem timidi stantes mirabile monstrum
<cic. carm. frg. 23.21> Vidimus in mediis diuom uersarier aris.
<cic. carm. frg. 23.22> Tum Calchas haec est fidenti uoce locutus:
<cic. carm. frg. 23.23>"Quidnam torpentes subito obstipuistis, Achiui?
<cic. carm. frg. 23.24> Nobis haec portenta deum dedit ipse creator
<cic. carm. frg. 23.25_25> Tarda et sera nimis, sed fama ac laude perenni.
<cic. carm. frg. 23.26> Nam quot auis taetro mactatas dente uidetis,
<cic. carm. frg. 23.27> Tot nos ad Troiam belli exanclabimus annos.
<cic. carm. frg. 23.28> Quae decumo cadet et poena satiabit Achiuos."
<cic. carm. frg. 23.29> Edidit haec Calchas; quae iam matura uidetis.
<cic. carm. frg. 24.1> Qui miser in campis maerens errabat Aleis,
<cic. carm. frg. 24.2> Ipse suum cor edens, hominum uestigia uitans.
<cic. carm. frg. 25.1>"Hic situs est uitae iam pridem lumina linquens,
<cic. carm. frg. 25.2> Qui quondam Hectoreo perculsus concidit ense."
<cic. carm. frg. 25.3> Fabitur haec aliquis, mea semper gloria uiuet.
<cic. carm. frg. 26.1> Prospera Iuppiter his dextris fulgoribus edit.
<cic. carm. frg. 27.1> Tertia te Phthiae tempestas laeta locabit.
<cic. carm. frg. 28.1> Corque meum penitus turgescit tristibus iris,
<cic. carm. frg. 28.2> Cum decore atque omni me orbatum laude recordor.
<cic. carm. frg. 29.1> Namque nimis multos atque omni luce cadentis
<cic. carm. frg. 29.2> Cernimus, ut nemo possit maerore uacare.
<cic. carm. frg. 29.3> Quo magis est aequum tumulis mandare peremptos
<cic. carm. frg. 29.4> Firmo animo et luctum lacrimis finire diurnis.
<cic. carm. frg. 30.1> O decus Argolicum, quin puppim flectis, Vlixes,
<cic. carm. frg. 30.2> Auribus ut nostros possis agnoscere cantus?
<cic. carm. frg. 30.3> Nam nemo haec umquam est transuectus caerula cursu,
<cic. carm. frg. 30.4> Quin prius adstiterit uocum dulcedine captus,
<cic. carm. frg. 30.5_5> Post, uariis auido satiatus pectore Musis,
<cic. carm. frg. 30.6> Doctior ad patrias lapsus peruenerit oras.
<cic. carm. frg. 30.7> Nos graue certamen belli clademque tenemus,
<cic. carm. frg. 30.8> Graecia quam Troiae diuino numine uexit,
<cic. carm. frg. 30.9> Omniaque e latis rerum uestigia terris.
<cic. carm. frg. 31.1> Tales sunt hominum mentes, quali pater ipse
<cic. carm. frg. 31.2> Iuppiter auctiferas lustrauit lumine terras.
<cic. carm. frg. 32.1> Atqui, Prometheu, te hoc tenere existimo
<cic. carm. frg. 32.2> Mederi posse rationem iracundiae,
<cic. carm. frg. 32.3> Siquidem qui tempestiuam medicinam admouens
<cic. carm. frg. 32.4> Non adgrauescens uulnus inlidat manu.
<cic. carm. frg. 33.1> Titanum suboles, socia nostri sanguinis,
<cic. carm. frg. 33.2> Generata Caelo, aspicite religatum asperis
<cic. carm. frg. 33.3> Vinctumque saxis, nauem ut horrisono freto
<cic. carm. frg. 33.4> Noctem pauentes timidi adnectunt nauitae.
<cic. carm. frg. 33.5_5> Saturnius me sic infixit Iuppiter;
<cic. carm. frg. 33.6> Iouisque numen Mulciberi adsciuit manus.
<cic. carm. frg. 33.7> Hos ille cuneos fabrica crudeli inserens
<cic. carm. frg. 33.8> Perrupit artus; qua miser sollertia
<cic. carm. frg. 33.9> Transuerberatus castrum hoc Furiarum incolo.
<cic. carm. frg. 33.10_10> Iam tertio me quoque funesto die
<cic. carm. frg. 33.11> Tristi aduolatu aduncis lacerans unguibus
<cic. carm. frg. 33.12> Iouis satelles pastu dilaniat fero.
<cic. carm. frg. 33.13> Tum iecore opimo farta et satiata adfatim
<cic. carm. frg. 33.14> Clangorem fundit uastum et sublime auolans
<cic. carm. frg. 33.15_15> Pinnata cauda nostrum adulat sanguinem.
<cic. carm. frg. 33.16> Cum uero adesum inflatu renouatum est iecur,
<cic. carm. frg. 33.17> Tum rursum taetros auida se ad pastus refert.
<cic. carm. frg. 33.18> Sic hanc custodem maesti cruciatus alo,
<cic. carm. frg. 33.19> Quae me perenni uiuum foedat miseria.
<cic. carm. frg. 33.20_20> Namque, ut uidetis, uinclis constrictus Iouis
<cic. carm. frg. 33.21> Arcere nequeo diram uolucrem a pectore.
<cic. carm. frg. 33.22> Sic me ipse uiduus pestis excipio anxias,
<cic. carm. frg. 33.23> Amore mortis terminum anquirens mali.
<cic. carm. frg. 33.24> Sed longe a leto numine aspellor Iouis.
<cic. carm. frg. 33.25_25> Atque haec uetusta saeclis glomerata horridis
<cic. carm. frg. 33.26> Luctifica clades nostro infixa est corpori,
<cic. carm. frg. 33.27> E quo liquatae solis ardore excidunt
<cic. carm. frg. 33.28> Guttae, quae saxa adsidue instillant Caucasi.
<cic. carm. frg. 34.1> O multa dictu grauia, perpessu aspera
<cic. carm. frg. 34.2> Quae corpore exanclata atque animo pertuli!
<cic. carm. frg. 34.3> Nec mihi Iunonis terror inplacabilis
<cic. carm. frg. 34.4> Nec tantum inuexit tristis Eurystheus mali,
<cic. carm. frg. 34.5_5> Quantum una uecors Oenei partu edita.
<cic. carm. frg. 34.6> Haec me inretiuit ueste furiali inscium,
<cic. carm. frg. 34.7> Quae latere inhaerens morsu lacerat uiscera,
<cic. carm. frg. 34.8> Vrguensque grauiter pulmonum haurit spiritus:
<cic. carm. frg. 34.9> Iam decolorem sanguinem omnem exsorbuit.
<cic. carm. frg. 34.10_10> Sic corpus clade horribili absumptum extabuit:
<cic. carm. frg. 34.11> Ipse inligatus peste interimor textili.
<cic. carm. frg. 34.12> Hos non hostilis dextra, non terra edita
<cic. carm. frg. 34.13> Moles Gigantum, non biformato impetu
<cic. carm. frg. 34.14> Centaurus ictus corpori inflixit meo,
<cic. carm. frg. 34.15_15> Non Graia uis, non barbara ulla inmanitas,
<cic. carm. frg. 34.16> Non saeua terris gens relegata ultimis,
<cic. carm. frg. 34.17> Quas peragrans undique omnem ecferitatem expuli,
<cic. carm. frg. 34.18> Sed feminae uir feminea interimor manu.
<cic. carm. frg. 34.19> O nate, uere hoc nomen usurpa patri,
<cic. carm. frg. 34.20_20> Ne me occidentem matris superet caritas.
<cic. carm. frg. 34.21> Huc adripe ad me manibus abstractam piis:
<cic. carm. frg. 34.22> Iam cernam mene an illam potiorem putes.
<cic. carm. frg. 34.23> Perge, aude, nate! inlacrima patris pestibus,
<cic. carm. frg. 34.24> Miserere! gentes nostras flebunt miserias.
<cic. carm. frg. 34.25_25> Heu uirginalem me ore ploratum edere,
<cic. carm. frg. 34.26> Quem uidit nemo ulli ingemescentem malo!
<cic. carm. frg. 34.27> Ecfeminata uirtus adflicta occidit.
<cic. carm. frg. 34.28> Accede, nate, adsiste, miserandum aspice
<cic. carm. frg. 34.29> Euisceratum corpus laceratum patris!
<cic. carm. frg. 34.30_30> Videte, cuncti, tuque, Caelestum sator
<cic. carm. frg. 34.31> Iace, obsecro, in me uim coruscam fulminis!
<cic. carm. frg. 34.32> Nunc, nunc dolorum anxiferi torquent uertices,
<cic. carm. frg. 34.33> Nunc serpit ardor. o ante uictrices manus,
<cic. carm. frg. 34.34> O pectora, o terga, o lacertorum tori,
<cic. carm. frg. 34.35_35> Vestrone pressu quondam Nemeaeus leo
<cic. carm. frg. 34.36> Frendens efflauit grauiter extremum halitum?
<cic. carm. frg. 34.37> Haec dextra Lernam taetra mactata excetra
<cic. carm. frg. 34.38> Pacauit? haec bicorporem adflixit manum?
<cic. carm. frg. 34.39> Erymanthiam haec uastificam abiecit beluam?
<cic. carm. frg. 34.40_40> Haec e Tartarea tenebrica abstractum plaga
<cic. carm. frg. 34.41> Tricipitem eduxit Hydra generatum canem?
<cic. carm. frg. 34.42> Haec interemit tortu multiplicabili
<cic. carm. frg. 34.43> Draconem auriferam optutu adseruantem arborem?
<cic. carm. frg. 34.44> Multa alia uictrix nostra lustrauit manus,
<cic. carm. frg. 34.45_45> Nec quisquam e nostris spolia cepit laudibus.
<cic. carm. frg. 35.1> Nec uero tanta praeditus sapientia
<cic. carm. frg. 35.2> Quisquam est, qui aliorum aerumnam dictis adleuans
<cic. carm. frg. 35.3> Non idem, cum fortuna mutata impetum
<cic. carm. frg. 35.4> Conuertat, clade subita frangatur sua,
<cic. carm. frg. 35.5_5> Vt illa ad alios dicta et praecepta excidant.
<cic. carm. frg. 36.1> Iuraui lingua, mentem iniuratam gero.
<cic. carm. frg. 37.1> Nam si uiolandum est ius, regnandi gratia
<cic. carm. frg. 37.2> Violandum est: aliis rebus pietatem colas.
<cic. carm. frg. 38.1> Neque tam terribilis ulla fando oratio est
<cic. carm. frg. 38.2> Nec sors nec ira caelitum inuectum malum,
<cic. carm. frg. 38.3> Quod non natura humana patiendo ecferat.
<cic. carm. frg. 39.1> Suauis laborum est praeteritorum memoria.
<cic. carm. frg. 40.1> Nam qui haec audita a docto meminissem uiro,
<cic. carm. frg. 40.2> Futuras mecum commentabar miserias:
<cic. carm. frg. 40.3> Aut mortem acerbam aut exili maestam fugam
<cic. carm. frg. 40.4> Aut semper aliquam molem meditabar mali,
<cic. carm. frg. 40.5_5> Vt, si qua inuecta diritas casu foret,
<cic. carm. frg. 40.6> Ne me inparatum cura laceraret repens.
<cic. carm. frg. 41.1> Nam nos decebat coetus celebrantis domum
<cic. carm. frg. 41.2> Lugere, ubi esset aliquis in lucem editus,
<cic. carm. frg. 41.3> Humanae uitae uaria reputantis mala:
<cic. carm. frg. 41.4> At, qui labores morte finisset grauis,
<cic. carm. frg. 41.5_5> Hunc omni amicos laude et laetitia exsequi.
<cic. carm. frg. 42.1> Mortalis nemo est, quem non adtingit dolor
<cic. carm. frg. 42.2> Morbusque; multis sunt humandi liberi,
<cic. carm. frg. 42.3> Rursum creandi, morsque est finita omnibus.
<cic. carm. frg. 42.4> Quae generi humano angorem nequiquam adferunt:
<cic. carm. frg. 42.5_5> Reddenda terrae est terra, tum uita omnibus
<cic. carm. frg. 42.6> Metenda, ut fruges: sic iubet Necessitas.
<cic. carm. frg. 43.1> Si mihi nunc tristis primum inluxisset dies
<cic. carm. frg. 43.2> Nec tam aerumnoso nauigauissem salo,
<cic. carm. frg. 43.3> Esset dolendi causa, ut iniecto eculei
<cic. carm. frg. 43.4> Freno repente tactu exagitantur nouo;
<cic. carm. frg. 43.5_5> Sed iam subactus miseriis optorpui.
<cic. carm. frg. 44.1> Vides sublime fusum, inmoderatum aethera,
<cic. carm. frg. 44.2> Qui terram tenero circumiectu amplectitur:
<cic. carm. frg. 44.3> Hunc summum habeto diuum, hunc perhibeto Iouem.
<cic. carm. frg. 45.1> Bene qui coniciet, uatem hunc perhibebo optumum.
<cic. carm. frg. 46.1> Quam quisque norit artem, in hac se exerceat.
<cic. carm. frg. 47.1> Emori nolo, sed me esse mortuum nihil aestumo.
<cic. carm. frg. 48.1> Mors mea ne careat lacrimis: linquamus amicis
<cic. carm. frg. 48.2> Maerorem, ut celebrent funera cum gemitu.
<cic. carm. frg. 49.1> Dic, hospes, Spartae nos te hic uidisse iacentes
<cic. carm. frg. 49.2> Dum sanctis patriae legibus obsequimur.
<cic. carm. frg. 50.1> Haec habeo, quae edi quaeque exsaturata libido
<cic. carm. frg. 50.2> Hausit; at illa iacent multa et praeclara relicta.
<cic. carm. frg. 51.1> Consiliis nostris laus est attonsa Laconum.
<cic. carm. frg. 52.1> Ignaris homines in uita mentibus errant:
<cic. carm. frg. 52.2> Euthynous potitur fatorum numine leto.
<cic. carm. frg. 52.3> Sic fuit utilius finiri ipsique tibique.
<cic. carm. frg. 53.1> Ego prouidebo rem istam et albae uirgines.
<cic. carm. frg. 54.1> Croesus Halyn penetrans magnam peruertet opum uim
<cic. carm. frg. 55.1> Quod fore paratum est, id summum exsuperat Iouem.
<cic. carm. frg. 56.1> Terrigenam, herbigradam, domiportam, sanguine cassam.
<cic. carm. frg. 12a.1> Flauit ab Epiro lenissimus Onchesmites.
<cic. carm. frg. 35a.1> Audisne haec, Amphiarae, sub terram abdite?
