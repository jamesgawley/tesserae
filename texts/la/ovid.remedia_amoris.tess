<ovid. rem. 1.1> Legerat huius Amor titulum nomenque libelli: 
<ovid. rem. 1.2>"Bella mihi, uideo, bella parantur" ait. 
<ovid. rem. 1.3>"Parce tuum uatem sceleris damnare, Cupido, 
<ovid. rem. 1.4> Tradita qui toties te duce signa tuli. 
<ovid. rem. 1.5> Non ego Tydides, a quo tua saucia mater 
<ovid. rem. 1.6> In liquidum rediit aethera Martis equis. 
<ovid. rem. 1.7> Saepe tepent alii iuuenes; ego semper amaui, 
<ovid. rem. 1.8> Et si, quid faciam nunc quoque, quaeris, amo. 
<ovid. rem. 1.9> Quin etiam docui qua possis arte parari, 
<ovid. rem. 1.10> Et, quod nunc ratio est, impetus ante fuit. 
<ovid. rem. 1.11> Nec te, blande puer, nec nostras prodimus artes, 
<ovid. rem. 1.12> Nec noua praeteritum Musa retexit opus. 
<ovid. rem. 1.13> Si quis amat quod amare iuuat, feliciter ardens 
<ovid. rem. 1.14> Gaudeat et uento nauiget ille suo; 
<ovid. rem. 1.15> At si quis male fert indignae regna puellae, 
<ovid. rem. 1.16> Ne pereat, nostrae sentiat artis opem. 
<ovid. rem. 1.17> Cur aliquis laqueo collum nodatus amator 
<ovid. rem. 1.18> A trabe sublimi triste pependit onus? 
<ovid. rem. 1.19> Cur aliquis rigido fodit sua pectora ferro? 
<ovid. rem. 1.20> Inuidiam caedis pacis amator habes. 
<ovid. rem. 1.21> Qui, nisi desierit, misero periturus amore est, 
<ovid. rem. 1.22> Desinat, et nulli funeris auctor eris. 
<ovid. rem. 1.23> Et puer es, nec te quicquam nisi ludere oportet: 
<ovid. rem. 1.24> Lude; decent annos mollia regna tuos. 
<ovid. rem. 1.25> Nam poteras uti nudis ad bella sagittis, 
<ovid. rem. 1.26> Sed tua mortifero sanguine tela carent. 
<ovid. rem. 1.27> Vitricus et gladiis et acuta dimicet hasta 
<ovid. rem. 1.28> Et uictor multa caede cruentus eat; 
<ovid. rem. 1.29> Tu cole maternas, tuto quibus utimur, artes 
<ovid. rem. 1.30> Et quarum uitio nulla fit orba parens: 
<ovid. rem. 1.31> Effice, nocturna frangatur ianua rixa 
<ovid. rem. 1.32> Et tegat ornatas multa corona fores; 
<ovid. rem. 1.33> Fac coeant furtim iuuenes timidaeque puellae 
<ovid. rem. 1.34> Verbaque dent cauto qualibet arte uiro, 
<ovid. rem. 1.35> Et modo blanditias rigido, modo iurgia, posti 
<ovid. rem. 1.36> Dicat et exclusus flebile cantet amans. 
<ovid. rem. 1.37> His lacrimis contentus eris sine crimine mortis: 
<ovid. rem. 1.38> Non tua fax auidos digna subire rogos." 
<ovid. rem. 1.39> Haec ego; mouit Amor gemmatas aureus alas 
<ovid. rem. 1.40> Et mihi "propositum perfice" dixit "opus." 
<ovid. rem. 1.41> Ad mea, decepti iuuenes, praecepta uenite, 
<ovid. rem. 1.42> Quos suus ex omni parte fefellit amor. 
<ovid. rem. 1.43> Discite sanari per quem didicistis amare; 
<ovid. rem. 1.44> Vna manus uobis uulnus opemque feret. 
<ovid. rem. 1.45> Terra salutares herbas eademque nocentes 
<ovid. rem. 1.46> Nutrit, et urticae proxima saepe rosa est; 
<ovid. rem. 1.47> Vulnus in Herculeo quae quondam fecerat hoste, 
<ovid. rem. 1.48> Vulneris auxilium Pelias hasta tulit. 
<ovid. rem. 1.49> Sed quaecumque uiris, uobis quoque dicta, puellae, 
<ovid. rem. 1.50> Credite: diuersis partibus arma damus. 
<ovid. rem. 1.51> E quibus ad uestros si quid non pertinet usus, 
<ovid. rem. 1.52> At tamen exemplo multa docere potest. 
<ovid. rem. 1.53> Vtile propositum est saeuas exstinguere flammas 
<ovid. rem. 1.54> Nec seruum uitii pectus habere sui. 
<ovid. rem. 1.55> Vixisset Phyllis, si me foret usa magistro, 
<ovid. rem. 1.56> Et per quod nouies, saepius isset iter. 
<ovid. rem. 1.57> Nec moriens Dido summa uidisset ab arce 
<ovid. rem. 1.58> Dardanias uento uela dedisse rates, 
<ovid. rem. 1.59> Nec dolor armasset contra sua uiscera matrem, 
<ovid. rem. 1.60> Quae socii damno sanguinis ulta uirumst. 
<ovid. rem. 1.61> Arte mea Tereus, quamuis Philomela placeret, 
<ovid. rem. 1.62> Per facinus fieri non meruisset auis. 
<ovid. rem. 1.63> Da mihi Pasiphaen, iam tauri ponet amorem; 
<ovid. rem. 1.64> Da Phaedram, Phaedrae turpis abibit amor. 
<ovid. rem. 1.65> Redde Parin nobis, Helenen Menelaus habebit 
<ovid. rem. 1.66> Nec manibus Danais Pergama uicta cadent. 
<ovid. rem. 1.67> Impia si nostros legisset Scylla libellos, 
<ovid. rem. 1.68> Haesisset capiti purpura, Nise, tuo. 
<ovid. rem. 1.69> Me duce damnosas, homines, compescite curas, 
<ovid. rem. 1.70> Rectaque cum sociis me duce nauis eat. 
<ovid. rem. 1.71> Naso legendus erat tum cum didicistis amare; 
<ovid. rem. 1.72> Idem nunc uobis Naso legendus erit. 
<ovid. rem. 1.73> Publicus assertor dominis suppressa leuabo 
<ovid. rem. 1.74> Pectora: uindictae quisque fauete suae. 
<ovid. rem. 1.75> Te precor incipiens; adsit tua laurea nobis, 
<ovid. rem. 1.76> Carminis et medicae Phoebe repertor opis; 
<ovid. rem. 1.77> Tu pariter uati, pariter succurre medenti: 
<ovid. rem. 1.78> Vtraque tutelae subdita cura tuaest. 
<ovid. rem. 1.79> Dum licet et modici tangunt praecordia motus, 
<ovid. rem. 1.80> Si piget, in primo limine siste pedem: 
<ovid. rem. 1.81> Opprime, dum noua sunt, subiti mala semina morbi 
<ovid. rem. 1.82> Et tuus incipiens ire resistat equus. 
<ovid. rem. 1.83> Nam mora dat uires: teneras mora percoquit uuas 
<ovid. rem. 1.84> Et ualidas segetes, quae fuit herba, facit. 
<ovid. rem. 1.85> Quae praebet latas arbor spatiantibus umbras, 
<ovid. rem. 1.86> Quo posita est primum tempore, uirga fuit; 
<ovid. rem. 1.87> Tum poterat manibus summa tellure reuelli; 
<ovid. rem. 1.88> Nunc stat in immensum uiribus aucta suis. 
<ovid. rem. 1.89> Quale sit id quod amas, celeri circumspice mente, 
<ovid. rem. 1.90> Et tua laesuro subtrahe colla iugo. 
<ovid. rem. 1.91> Principiis obsta: sero medicina paratur, 
<ovid. rem. 1.92> Cum mala per longas conualuere moras. 
<ovid. rem. 1.93> Sed propera nec te uenturas differ in horas: 
<ovid. rem. 1.94> Qui non est hodie, cras minus aptus erit. 
<ovid. rem. 1.95> Verba dat omnis amor reperitque alimenta morando; 
<ovid. rem. 1.96> Optima uindictae proxima quaeque dies. 
<ovid. rem. 1.97> Flumina pauca uides de magnis fontibus orta; 
<ovid. rem. 1.98> Plurima collectis multiplicantur aquis. 
<ovid. rem. 1.99> Si cito sensisses quantum peccare parares, 
<ovid. rem. 1.100> Non tegeres uultus cortice, Myrrha, tuos. 
<ovid. rem. 1.101> Vidi ego, quod fuerat primo sanabile, uulnus 
<ovid. rem. 1.102> Dilatum longae damna tulisse morae. 
<ovid. rem. 1.103> Sed, quia delectat Veneris decerpere fructum, 
<ovid. rem. 1.104> Dicimus assidue "cras quoque fiet idem." 
<ovid. rem. 1.105> Interea tacitae serpunt in uiscera flammae 
<ovid. rem. 1.106> Et mala radices altius arbor agit. 
<ovid. rem. 1.107> Si tamen auxilii perierunt tempora primi 
<ovid. rem. 1.108> Et uetus in capto pectore sedit amor, 
<ovid. rem. 1.109> Maius opus superest; sed non, quia serior aegro 
<ovid. rem. 1.110> Aduocor, ille mihi destituendus erit. 
<ovid. rem. 1.111> Quam laesus fuerat, partem Poeantius heros 
<ovid. rem. 1.112> Certa debuerat praesecuisse manu; 
<ovid. rem. 1.113> Post tamen hic multos sanatus creditur annos 
<ovid. rem. 1.114> Supremam bellis imposuisse manum. 
<ovid. rem. 1.115> Qui modo nascentis properabam pellere morbos, 
<ovid. rem. 1.116> Admoueo tardam nunc tibi lentus opem. 
<ovid. rem. 1.117> Aut noua, si possis, sedare incendia temptes 
<ovid. rem. 1.118> Aut ubi per uires procubuere suas. 
<ovid. rem. 1.119> Dum furor in cursu est, currenti cede furori: 
<ovid. rem. 1.120> Difficiles aditus impetus omnis habet. 
<ovid. rem. 1.121> Stultus, ab obliquo, qui, cum descendere possit, 
<ovid. rem. 1.122> Pugnat in aduersas ire natator aquas. 
<ovid. rem. 1.123> Impatiens animus nec adhuc tractabilis arte 
<ovid. rem. 1.124> Respuit atque odio uerba monentis habet. 
<ovid. rem. 1.125> Aggrediar melius tum cum sua uulnera tangi 
<ovid. rem. 1.126> Iam sinet et ueris uocibus aptus erit. 
<ovid. rem. 1.127> Quis matrem, nisi mentis inops, in funere nati 
<ovid. rem. 1.128> Flere uetet? non hoc illa monenda loco est; 
<ovid. rem. 1.129> Cum dederit lacrimas animumque impleuerit aegrum, 
<ovid. rem. 1.130> Ille dolor uerbis emoderandus erit. 
<ovid. rem. 1.131> Temporis ars medicina fere est: data tempore prosunt 
<ovid. rem. 1.132> Et data non apto tempore uina nocent. 
<ovid. rem. 1.133> Quin etiam accendas uitia irritesque uetando, 
<ovid. rem. 1.134> Temporibus si non aggrediare suis. 
<ovid. rem. 1.135> Ergo ubi uisus eris nostrae medicabilis arti, 
<ovid. rem. 1.136> Fac monitis fugias otia prima meis. 
<ovid. rem. 1.137> Haec ut ames faciunt; haec, ut fecere, tuentur; 
<ovid. rem. 1.138> Haec sunt iucundi causa cibusque mali. 
<ovid. rem. 1.139> Otia si tollas, periere Cupidinis arcus 
<ovid. rem. 1.140> Contemptaeque iacent et sine luce faces. 
<ovid. rem. 1.141> Quam platanus uino gaudet, quam populus unda 
<ovid. rem. 1.142> Et quam limosa canna palustris humo, 
<ovid. rem. 1.143> Tam Venus otia amat: qui finem quaeris amoris, 
<ovid. rem. 1.144>(Cedit amor rebus) res age, tutus eris. 
<ovid. rem. 1.145> Languor et immodici sub nullo uindice somni 
<ovid. rem. 1.146> Aleaque et multo tempora quassa mero 
<ovid. rem. 1.147> Eripiunt omnes animo sine uulnere neruos; 
<ovid. rem. 1.148> Affluit incautis insidiosus Amor. 
<ovid. rem. 1.149> Desidiam puer ille sequi solet, odit agentes: 
<ovid. rem. 1.150> Da uacuae menti, quo teneatur, opus. 
<ovid. rem. 1.151> Sunt fora, sunt leges, sunt, quos tuearis, amici: 
<ovid. rem. 1.152> Vade per urbanae splendida castra togae. 
<ovid. rem. 1.153> Vel tu sanguinei iuuenalia munera Martis 
<ovid. rem. 1.154> Suscipe: deliciae iam tibi terga dabunt. 
<ovid. rem. 1.155> Ecce fugax Parthus, magni noua causa triumphi, 
<ovid. rem. 1.156> Iam uidet in campis Caesaris arma suis. 
<ovid. rem. 1.157> Vince Cupidineas pariter Parthasque sagittas 
<ovid. rem. 1.158> Et refer ad patrios bina tropaea deos. 
<ovid. rem. 1.159> Vt semel Aetola Venus est a cuspide laesa, 
<ovid. rem. 1.160> Mandat amatori bella gerenda suo. 
<ovid. rem. 1.161> Quaeritis, Aegisthus quare sit factus adulter? 
<ovid. rem. 1.162> In promptu causa est: desidiosus erat. 
<ovid. rem. 1.163> Pugnabant alii tardis apud Ilion armis; 
<ovid. rem. 1.164> Transtulerat uires Graecia tota suas. 
<ovid. rem. 1.165> Siue operam bellis uellet dare, nulla gerebat, 
<ovid. rem. 1.166> Siue foro, uacuum litibus Argos erat. 
<ovid. rem. 1.167> Quod potuit, ne nil illic ageretur, amauit. 
<ovid. rem. 1.168> Sic uenit ille puer, sic puer ille manet. 
<ovid. rem. 1.169> Rura quoque oblectant animos studiumque colendi; 
<ovid. rem. 1.170> Quaelibet huic curae cedere cura potest. 
<ovid. rem. 1.171> Colla iube domitos oneri supponere tauros, 
<ovid. rem. 1.172> Sauciet ut duram uomer aduncus humum; 
<ovid. rem. 1.173> Obrue uersata Cerealia semina terra, 
<ovid. rem. 1.174> Quae tibi cum multo fenore reddat ager; 
<ovid. rem. 1.175> Aspice curuatos pomorum pondere ramos, 
<ovid. rem. 1.176> Vt sua quod peperit uix ferat arbor onus; 
<ovid. rem. 1.177> Aspice labentes iucundo murmure riuos; 
<ovid. rem. 1.178> Aspice tondentes fertile gramen oues. 
<ovid. rem. 1.179> Ecce, petunt rupes praeruptaque saxa capellae: 
<ovid. rem. 1.180> Iam referent haedis ubera plena suis. 
<ovid. rem. 1.181> Pastor inaequali modulatur harundine carmen, 
<ovid. rem. 1.182> Nec desunt comites, sedula turba, canes. 
<ovid. rem. 1.183> Parte sonant alia siluae mugitibus altae 
<ovid. rem. 1.184> Et queritur uitulum mater abesse suum. 
<ovid. rem. 1.185> Quid, cum suppositos fugiunt examina fumos, 
<ovid. rem. 1.186> Vt releuent dempti uimina curua faui? 
<ovid. rem. 1.187> Poma dat autumnus; formosa est messibus aestas; 
<ovid. rem. 1.188> Ver praebet flores; igne leuatur hiems. 
<ovid. rem. 1.189> Temporibus certis maturam rusticus uuam 
<ovid. rem. 1.190> Deligit, et nudo sub pede musta fluunt; 
<ovid. rem. 1.191> Temporibus certis desectas alligat herbas 
<ovid. rem. 1.192> Et tonsam raro pectine uerrit humum. 
<ovid. rem. 1.193> Ipse potes riguis plantam deponere in hortis; 
<ovid. rem. 1.194> Ipse potes riuos ducere lenis aquae. 
<ovid. rem. 1.195> Venerit insitio, fac ramum ramus adoptet 
<ovid. rem. 1.196> Stetque peregrinis arbor operta comis. 
<ovid. rem. 1.197> Cum semel haec animum coepit mulcere uoluptas, 
<ovid. rem. 1.198> Debilibus pinnis irritus exit Amor. 
<ovid. rem. 1.199> Vel tu uenandi studium cole: saepe recessit 
<ovid. rem. 1.200> Turpiter a Phoebi uicta sorore Venus. 
<ovid. rem. 1.201> Nunc leporem pronum catulo sectare sagaci, 
<ovid. rem. 1.202> Nunc tua frondosis retia tende iugis; 
<ovid. rem. 1.203> Aut pauidos terre uaria formidine ceruos, 
<ovid. rem. 1.204> Aut cadat aduersa cuspide fossus aper. 
<ovid. rem. 1.205> Nocte fatigatum somnus, non cura puellae, 
<ovid. rem. 1.206> Excipit et pingui membra quiete leuat. 
<ovid. rem. 1.207> Lenius est studium, studium tamen, alite capta 
<ovid. rem. 1.208> Aut lino aut calamis praemia parua sequi, 
<ovid. rem. 1.209> Vel, quae piscis edax auido male deuoret ore, 
<ovid. rem. 1.210> Abdere sub paruis aera recurua cibis. 
<ovid. rem. 1.211> Aut his aut aliis, donec dediscis amare, 
<ovid. rem. 1.212> Ipse tibi furtim decipiendus eris. 
<ovid. rem. 1.213> Tu tantum, quamuis firmis retinebere uinclis, 
<ovid. rem. 1.214> I procul, et longas carpere perge uias. 
<ovid. rem. 1.215> Flebis, et occurret desertae nomen amicae, 
<ovid. rem. 1.216> Stabit et in media pes tibi saepe uia. 
<ovid. rem. 1.217> Sed quanto minus ire uoles, magis ire memento; 
<ovid. rem. 1.218> Perfer, et inuitos currere coge pedes. 
<ovid. rem. 1.219> Nec pluuias opta, nec te peregrina morentur 
<ovid. rem. 1.220> Sabbata nec damnis Allia nota suis; 
<ovid. rem. 1.221> Nec quot transieris, sed quot tibi, quaere, supersint 
<ovid. rem. 1.222> Milia nec, maneas ut prope, finge moras; 
<ovid. rem. 1.223> Tempora nec numera nec crebro respice Romam, 
<ovid. rem. 1.224> Sed fuge: tutus adhuc Parthus ab hoste fuga est. 
<ovid. rem. 1.225> Dura aliquis praecepta uocet mea; dura fatemur 
<ovid. rem. 1.226> Esse, sed ut ualeas multa dolenda feres. 
<ovid. rem. 1.227> Saepe bibi sucos quamuis inuitus amaros 
<ovid. rem. 1.228> Aeger, et oranti mensa negata mihi; 
<ovid. rem. 1.229> Vt corpus redimas, ferrum patieris et ignes 
<ovid. rem. 1.230> Arida nec sitiens ora leuabis aqua: 
<ovid. rem. 1.231> Vt ualeas animo, quicquam tolerare negabis? 
<ovid. rem. 1.232> At pretium pars haec corpore maius habet. 
<ovid. rem. 1.233> Sed tamen est artis tristissima ianua nostrae, 
<ovid. rem. 1.234> Et labor est unus tempora prima pati. 
<ovid. rem. 1.235> Aspicis ut prensos urant iuga prima iuuencos 
<ovid. rem. 1.236> Et noua uelocem cingula laedat equum? 
<ovid. rem. 1.237> Forsitan a laribus patriis exire pigebit; 
<ovid. rem. 1.238> Sed tamen exibis; deinde redire uoles. 
<ovid. rem. 1.239> Nec te lar patrius, sed amor reuocabit amicae 
<ovid. rem. 1.240> Praetendens culpae splendida uerba tuae. 
<ovid. rem. 1.241> Cum semel exieris, centum solacia curae 
<ovid. rem. 1.242> Et rus et comites et uia longa dabit. 
<ovid. rem. 1.243> Nec satis esse putes discedere; lentus abesto, 
<ovid. rem. 1.244> Dum perdat uires sitque sine igne cinis. 
<ovid. rem. 1.245> Quod nisi firmata properaris mente reuerti, 
<ovid. rem. 1.246> Inferet arma tibi saeua rebellis Amor, 
<ovid. rem. 1.247> Quidquid et afueris, auidus sitiensque redibis 
<ovid. rem. 1.248> Et spatium damno cesserit omne tuo. 
<ovid. rem. 1.249> Viderit, Haemoniae si quis mala pabula terrae 
<ovid. rem. 1.250> Et magicas artes posse iuuare putat. 
<ovid. rem. 1.251> Ista ueneficii uetus est uia; noster Apollo 
<ovid. rem. 1.252> Innocuam sacro carmine monstrat opem. 
<ovid. rem. 1.253> Me duce non tumulo prodire iubebitur umbra, 
<ovid. rem. 1.254> Non anus infami carmine rumpet humum, 
<ovid. rem. 1.255> Non seges ex aliis alios transibit in agros 
<ovid. rem. 1.256> Nec subito Phoebi pallidus orbis erit; 
<ovid. rem. 1.257> Vt solet, aequoreas ibit Tiberinus in undas; 
<ovid. rem. 1.258> Vt solet, in niueis Luna uehetur equis. 
<ovid. rem. 1.259> Nulla recantatas deponent pectora curas, 
<ovid. rem. 1.260> Nec fugiet uiuo sulphure uictus Amor. 
<ovid. rem. 1.261> Quid te Phasiacae iuuerunt gramina terrae, 
<ovid. rem. 1.262> Cum cuperes patria, Colchi, manere domo? 
<ovid. rem. 1.263> Quid tibi profuerunt, Circe, Perseides herbae, 
<ovid. rem. 1.264> Cum sua Neritias abstulit aura rates? 
<ovid. rem. 1.265> Omnia fecisti, ne callidus hospes abiret: 
<ovid. rem. 1.266> Ille dedit certae lintea plena fugae; 
<ovid. rem. 1.267> Omnia fecisti, ne te ferus ureret ignis: 
<ovid. rem. 1.268> Longus et inuito pectore sedit Amor. 
<ovid. rem. 1.269> Vertere tu poteras homines in mille figuras; 
<ovid. rem. 1.270> Non poteras animi uertere iura tui. 
<ovid. rem. 1.271> Diceris his etiam, cum iam discedere uellet, 
<ovid. rem. 1.272> Dulichium uerbis detinuisse ducem: 
<ovid. rem. 1.273>"Non ego, quod primo, memini, sperare solebam, 
<ovid. rem. 1.274> Iam precor, ut coniunx tu meus esse uelis. 
<ovid. rem. 1.275> Et tamen, ut coniunx essem tua, digna uidebar, 
<ovid. rem. 1.276> Quod dea, quod magni filia Solis eram. 
<ovid. rem. 1.277> Ne properes, oro: spatium pro munere posco; 
<ovid. rem. 1.278> Quid minus optari per mea uota potest? 
<ovid. rem. 1.279> Et freta mota uides, et debes illa timere: 
<ovid. rem. 1.280> Vtilior uelis postmodo uentus erit. 
<ovid. rem. 1.281> Quae tibi causa fugae? non hic noua Troia resurgit, 
<ovid. rem. 1.282> Non aliquis socios rursus ad arma uocat. 
<ovid. rem. 1.283> Hic amor et pax est, in qua male uulneror una, 
<ovid. rem. 1.284> Totaque sub regno terra futura tuo est." 
<ovid. rem. 1.285> Illa loquebatur, nauem soluebat Vlixes; 
<ovid. rem. 1.286> Irrita cum uelis uerba tulere Noti. 
<ovid. rem. 1.287> Ardet et assuetas Circe decurrit ad artes; 
<ovid. rem. 1.288> Nec tamen est illis attenuatus amor. 
<ovid. rem. 1.289> Ergo, quisquis opem nostra tibi poscis ab arte, 
<ovid. rem. 1.290> Deme ueneficiis carminibusque fidem. 
<ovid. rem. 1.291> Si te causa potens domina retinebit in urbe, 
<ovid. rem. 1.292> Accipe consilium quod sit in urbe meum. 
<ovid. rem. 1.293> Optimus ille sui uindex, laedentia pectus 
<ovid. rem. 1.294> Vincula qui rupit dedoluitque semel; 
<ovid. rem. 1.295> Sicui tantum animi est, illum mirabor et ipse 
<ovid. rem. 1.296> Et dicam "monitis non eget iste meis." 
<ovid. rem. 1.297> Tu mihi, qui, quod amas, aegre dediscis amare 
<ovid. rem. 1.298> Nec potes et uelles posse, docendus eris. 
<ovid. rem. 1.299> Saepe refer tecum sceleratae facta puellae 
<ovid. rem. 1.300> Et pone ante oculos omnia damna tuos: 
<ovid. rem. 1.301>"Illud et illud habet, nec ea contenta rapina est: 
<ovid. rem. 1.302> Sub titulum nostros misit auara lares. 
<ovid. rem. 1.303> Sic mihi iurauit, sic me iurata fefellit, 
<ovid. rem. 1.304> Ante suas quotiens passa iacere fores! 
<ovid. rem. 1.305> Diligit ipsa alios, a me fastidit amari: 
<ovid. rem. 1.306> Institor heu noctes, quas mihi non dat, habet." 
<ovid. rem. 1.307> Haec tibi per totos inacescant omnia sensus, 
<ovid. rem. 1.308> Haec refer, hinc odii semina quaere tui. 
<ovid. rem. 1.309> Atque utinam possis etiam facundus in illis 
<ovid. rem. 1.310> Esse: dole tantum, sponte disertus eris. 
<ovid. rem. 1.311> Haeserat in quadam nuper mea cura puella; 
<ovid. rem. 1.312> Conueniens animo non erat illa meo. 
<ovid. rem. 1.313> Curabar propriis aeger Podalirius herbis 
<ovid. rem. 1.314>(Et, fateor, medicus turpiter aeger eram): 
<ovid. rem. 1.315> Profuit assidue uitiis insistere amicae, 
<ovid. rem. 1.316> Idque mihi factum saepe salubre fuit. 
<ovid. rem. 1.317>"Quam mala" dicebam "nostrae sunt crura puellae" 
<ovid. rem. 1.318>(Nec tamen, ut uere confiteamur, erant); 
<ovid. rem. 1.319>"Bracchia quam non sunt nostrae formosa puellae" 
<ovid. rem. 1.320>(Et tamen, ut uere confiteamur, erant); 
<ovid. rem. 1.321>"Quam breuis est" (nec erat), "quam multum poscit amantem" 
<ovid. rem. 1.322> Haec odio uenit maxima causa meo. 
<ovid. rem. 1.323> Et mala sunt uicina bonis: errore sub illo 
<ovid. rem. 1.324> Pro uitio uirtus crimina saepe tulit. 
<ovid. rem. 1.325> Qua potes, in peius dotes deflecte puellae 
<ovid. rem. 1.326> Iudiciumque breui limite falle tuum. 
<ovid. rem. 1.327>"Turgida", si plena est, si fusca est, "nigra" uocetur; 
<ovid. rem. 1.328> In gracili "macies" crimen habere potest. 
<ovid. rem. 1.329> Et poterit dici "petulans", quae rustica non est; 
<ovid. rem. 1.330> Et poterit dici "rustica", si qua proba est. 
<ovid. rem. 1.331> Quin etiam, quacumque caret tua femina dote, 
<ovid. rem. 1.332> Hanc moueat, blandis usque precare sonis: 
<ovid. rem. 1.333> Exige uti cantet, si qua est sine uoce puella; 
<ovid. rem. 1.334> Fac saltet, nescit si qua mouere manum; 
<ovid. rem. 1.335> Barbara sermone est, fac tecum multa loquatur; 
<ovid. rem. 1.336> Non didicit chordas tangere, posce lyram; 
<ovid. rem. 1.337> Durius incedit, fac inambulet; omne papillae 
<ovid. rem. 1.338> Pectus habent, uitium fascia nulla tegat; 
<ovid. rem. 1.339> Si male dentata est, narra, quod rideat, illi; 
<ovid. rem. 1.340> Mollibus est oculis, quod fleat illa, refer. 
<ovid. rem. 1.341> Proderit et subito, cum se non finxerit ulli, 
<ovid. rem. 1.342> Ad dominam celeres mane tulisse gradus. 
<ovid. rem. 1.343> Auferimur cultu; gemmis auroque teguntur 
<ovid. rem. 1.344> Omnia; pars minima est ipsa puella sui. 
<ovid. rem. 1.345> Saepe, ubi sit, quod ames, inter tam multa, requiras: 
<ovid. rem. 1.346> Decipit hac oculos aegide diues Amor. 
<ovid. rem. 1.347> Improuisus ades: deprendes tutus inermem; 
<ovid. rem. 1.348> Infelix uitiis excidet illa suis. 
<ovid. rem. 1.349> Non tamen huic nimium praecepto credere tutumst: 
<ovid. rem. 1.350> Fallit enim multos forma sine arte decens. 
<ovid. rem. 1.351> Tum quoque, compositis sua cum linit ora uenenis, 
<ovid. rem. 1.352> Ad dominae uultus, nec pudor obstet, eas: 
<ovid. rem. 1.353> Pyxidas inuenies et rerum mille colores 
<ovid. rem. 1.354> Et fluere in tepidos oesypa lapsa sinus. 
<ovid. rem. 1.355> Illa tuas redolent, Phineu, medicamina mensas; 
<ovid. rem. 1.356> Non semel hinc stomacho nausea facta meo est. 
<ovid. rem. 1.357> Nunc tibi, quae medio Veneris praestemus in usu, 
<ovid. rem. 1.358> Eloquar: ex omni est parte fugandus Amor. 
<ovid. rem. 1.359> Multa quidem ex illis pudor est mihi dicere, sed tu 
<ovid. rem. 1.360> Ingenio uerbis concipe plura meis. 
<ovid. rem. 1.361> Nuper enim nostros quidam carpsere libellos, 
<ovid. rem. 1.362> Quorum censura Musa proterua mea est. 
<ovid. rem. 1.363> Dummodo sic placeam, dum toto canter in orbe, 
<ovid. rem. 1.364> Qui uolet, impugnent unus et alter opus. 
<ovid. rem. 1.365> Ingenium magni liuor detractat Homeri; 
<ovid. rem. 1.366> Quisquis es, ex illo, Zoile, nomen habes. 
<ovid. rem. 1.367> Et tua sacrilegae laniarunt carmina linguae, 
<ovid. rem. 1.368> Pertulit huc uictos quo duce Troia deos. 
<ovid. rem. 1.369> Summa petit liuor: perflant altissima uenti, 
<ovid. rem. 1.370> Summa petunt dextra fulmina missa Iouis. 
<ovid. rem. 1.371> At tu, quicumque es, quem nostra licentia laedit, 
<ovid. rem. 1.372> Si sapis, ad numeros exige quidque suos. 
<ovid. rem. 1.373> Fortia Maeonio gaudent pede bella referri: 
<ovid. rem. 1.374> Deliciis illic quis locus esse potest? 
<ovid. rem. 1.375> Grande sonant tragici: tragicos decet ira cothurnos; 
<ovid. rem. 1.376> Vsibus e mediis soccus habendus erit. 
<ovid. rem. 1.377> Liber in aduersos hostes stringatur iambus, 
<ovid. rem. 1.378> Seu celer, extremum seu trahat ille pedem. 
<ovid. rem. 1.379> Blanda pharetratos Elegia cantet Amores 
<ovid. rem. 1.380> Et leuis arbitrio ludat amica suo. 
<ovid. rem. 1.381> Callimachi numeris non est dicendus Achilles; 
<ovid. rem. 1.382> Cydippe non est oris, Homere, tui. 
<ovid. rem. 1.383> Quis ferat Andromaches peragentem Thaida partes? 
<ovid. rem. 1.384> Peccet, in Andromache Thaida quisquis agat. 
<ovid. rem. 1.385> Thais in arte mea est: lasciuia libera nostra est; 
<ovid. rem. 1.386> Nil mihi cum uitta; Thais in arte mea est. 
<ovid. rem. 1.387> Si mea materiae respondet Musa iocosae, 
<ovid. rem. 1.388> Vicimus, et falsi criminis acta rea est. 
<ovid. rem. 1.389> Rumpere, Liuor edax: magnum iam nomen habemus; 
<ovid. rem. 1.390> Maius erit, tantum, quo pede coepit, eat. 
<ovid. rem. 1.391> Sed nimium properas: uiuam modo, plura dolebis, 
<ovid. rem. 1.392> Et capiunt anni carmina multa mei. 
<ovid. rem. 1.393> Nam iuuat et studium famae mihi creuit honore; 
<ovid. rem. 1.394> Principio cliui noster anhelat equus. 
<ovid. rem. 1.395> Tantum se nobis elegi debere fatentur, 
<ovid. rem. 1.396> Quantum Vergilio nobile debet epos. 
<ovid. rem. 1.397> Hactenus inuidiae respondimus: attrahe lora 
<ovid. rem. 1.398> Fortius et gyro curre, poeta, tuo. 
<ovid. rem. 1.399> Ergo, ubi concubitus et opus iuuenale petetur 
<ovid. rem. 1.400> Et prope promissae tempora noctis erunt, 
<ovid. rem. 1.401> Gaudia ne dominae, pleno si corpore sumes, 
<ovid. rem. 1.402> Te capiant, ineas quamlibet ante uelim; 
<ovid. rem. 1.403> Quamlibet inuenias, in qua tua prima uoluptas 
<ovid. rem. 1.404> Desinat: a prima proxima segnis erit. 
<ovid. rem. 1.405> Sustentata Venus gratissima: frigore soles, 
<ovid. rem. 1.406> Sole iuuant umbrae, grata fit unda siti. 
<ovid. rem. 1.407> Et pudet, et dicam: Venerem quoque iunge figura, 
<ovid. rem. 1.408> Qua minime iungi quamque decere putas. 
<ovid. rem. 1.409> Nec labor efficere est: rarae sibi uera fatentur, 
<ovid. rem. 1.410> Et nihil est, quod se dedecuisse putent. 
<ovid. rem. 1.411> Tunc etiam iubeo totas aperire fenestras 
<ovid. rem. 1.412> Turpiaque admisso membra notare die. 
<ovid. rem. 1.413> At simul ad metas uenit finita uoluptas 
<ovid. rem. 1.414> Lassaque cum tota corpora mente iacent, 
<ovid. rem. 1.415> Dum piget, ut malles nullam tetigisse puellam 
<ovid. rem. 1.416> Tacturusque tibi non uideare diu, 
<ovid. rem. 1.417> Tunc animo signa, quodcumque in corpore mendumst, 
<ovid. rem. 1.418> Luminaque in uitiis illius usque tene. 
<ovid. rem. 1.419> Forsitan haec aliquis (nam sunt quoque) parua uocabit, 
<ovid. rem. 1.420> Sed, quae non prosunt singula, multa iuuant. 
<ovid. rem. 1.421> Parua necat morsu spatiosum uipera taurum; 
<ovid. rem. 1.422> A cane non magno saepe tenetur aper. 
<ovid. rem. 1.423> Tu tantum numero pugna praeceptaque in unum 
<ovid. rem. 1.424> Contrahe: de multis grandis aceruus erit. 
<ovid. rem. 1.425> Sed quoniam totidem mores totidemque figurae, 
<ovid. rem. 1.426> Non sunt iudiciis omnia danda meis. 
<ovid. rem. 1.427> Quo tua non possunt offendi pectora facto, 
<ovid. rem. 1.428> Forsitan hoc alio iudice crimen erit. 
<ovid. rem. 1.429> Ille quod obscenas in aperto corpore partes 
<ovid. rem. 1.430> Viderat, in cursu qui fuit, haesit amor; 
<ovid. rem. 1.431> Ille quod a Veneris rebus surgente puella 
<ovid. rem. 1.432> Vidit in immundo signa pudenda toro. 
<ovid. rem. 1.433> Luditis, o si quos potuerunt ista mouere: 
<ovid. rem. 1.434> Afflarant tepidae pectora uestra faces. 
<ovid. rem. 1.435> Attrahet ille puer contentos fortius arcus, 
<ovid. rem. 1.436> Saucia maiorem turba petetis opem. 
<ovid. rem. 1.437> Quid, qui clam latuit reddente obscena puella 
<ovid. rem. 1.438> Et uidit quae mos ipse uidere uetat? 
<ovid. rem. 1.439> Di melius, quam nos moneamus talia quemquam; 
<ovid. rem. 1.440> Vt prosint, non sunt expedienda tamen. 
<ovid. rem. 1.441> Hortor et ut pariter binas habeatis amicas 
<ovid. rem. 1.442>(Fortior est, plures si quis habere potest): 
<ovid. rem. 1.443> Secta bipertito cum mens discurrit utroque, 
<ovid. rem. 1.444> Alterius uires subtrahit alter amor. 
<ovid. rem. 1.445> Grandia per multos tenuantur flumina riuos, 
<ovid. rem. 1.446> Laesaque diducto stipite flamma perit; 
<ovid. rem. 1.447> Non satis una tenet ceratas ancora puppes, 
<ovid. rem. 1.448> Nec satis est liquidis unicus hamus aquis: 
<ovid. rem. 1.449> Qui sibi iam pridem solacia bina parauit, 
<ovid. rem. 1.450> Iam pridem summa uictor in arce fuit. 
<ovid. rem. 1.451> At tibi, qui fueris dominae male creditus uni, 
<ovid. rem. 1.452> Nunc saltem nouus est inueniendus amor. 
<ovid. rem. 1.453> Pasiphaes Minos in Prognide perdidit ignes: 
<ovid. rem. 1.454> Cessit ab Idaea coniuge uicta prior; 
<ovid. rem. 1.455> Amphilochi frater ne Phegida semper amaret, 
<ovid. rem. 1.456> Callirhoe fecit parte recepta tori; 
<ovid. rem. 1.457> Et Parin Oenone summos tenuisset ad annos, 
<ovid. rem. 1.458> Si non Oebalia paelice laesa foret; 
<ovid. rem. 1.459> Coniugis Odrysio placuisset forma tyranno, 
<ovid. rem. 1.460> Sed melior clausae forma sororis erat. 
<ovid. rem. 1.461> Quid moror exemplis, quorum me turba fatigat? 
<ovid. rem. 1.462> Successore nouo uincitur omnis amor. 
<ovid. rem. 1.463> Fortius e multis mater desiderat unum 
<ovid. rem. 1.464> Quam quem flens clamat "tu mihi solus eras." 
<ovid. rem. 1.465> Et, ne forte putes noua me tibi condere iura 
<ovid. rem. 1.466>(Atque utinam inuenti gloria nostra foret!), 
<ovid. rem. 1.467> Vidit id Atrides: quid enim non ille uideret, 
<ovid. rem. 1.468> Cuius in arbitrio Graecia tota fuit? 
<ovid. rem. 1.469> Marte suo captam Chryseida uictor amabat; 
<ovid. rem. 1.470> At senior stulte flebat ubique pater. 
<ovid. rem. 1.471> Quid lacrimas, odiose senex? bene conuenit illis; 
<ovid. rem. 1.472> Officio natam laedis inepte tuo. 
<ovid. rem. 1.473> Quam postquam reddi Calchas ope tutus Achillis 
<ovid. rem. 1.474> Iusserat et patria est illa recepta domo, 
<ovid. rem. 1.475>"Est" ait Atrides "illius proxima forma 
<ovid. rem. 1.476> Et, si prima sinat syllaba, nomen idem: 
<ovid. rem. 1.477> Hanc mihi, si sapiat, per se concedat Achilles; 
<ovid. rem. 1.478> Si minus, imperium sentiet ille meum. 
<ovid. rem. 1.479> Quod si quis uestrum factum hoc accusat, Achiui, 
<ovid. rem. 1.480> Est aliquid ualida sceptra tenere manu. 
<ovid. rem. 1.481> Nam si rex ego sum, nec mecum dormiat ulla, 
<ovid. rem. 1.482> In mea Thersites regna licebit eat." 
<ovid. rem. 1.483> Dixit et hanc habuit solacia magna prioris, 
<ovid. rem. 1.484> Et posita est cura cura repulsa noua. 
<ovid. rem. 1.485> Ergo adsume nouas auctore Agamemnone flammas, 
<ovid. rem. 1.486> Vt tuus in biuio distineatur amor. 
<ovid. rem. 1.487> Quaeris ubi inuenias? artes tu perlege nostras: 
<ovid. rem. 1.488> Plena puellarum iam tibi nauis erit. 
<ovid. rem. 1.489> Quod si quid praecepta ualent mea, si quid Apollo 
<ovid. rem. 1.490> Vtile mortales perdocet ore meo, 
<ovid. rem. 1.491> Quamuis infelix media torreberis Aetna, 
<ovid. rem. 1.492> Frigidior dominae fac uideare tuae. 
<ovid. rem. 1.493> Et sanum simula nec, si quid forte dolebis, 
<ovid. rem. 1.494> Sentiat, et ride, cum tibi flendus eris. 
<ovid. rem. 1.495> Non ego te iubeo medias abrumpere curas: 
<ovid. rem. 1.496> Non sunt imperii tam fera iussa mei. 
<ovid. rem. 1.497> Quod non es, simula positosque imitare furores: 
<ovid. rem. 1.498> Sic facies uere, quod meditatus eris. 
<ovid. rem. 1.499> Saepe ego, ne biberem, uolui(==VOLUI) dormire uideri: 
<ovid. rem. 1.500> Dum uideor, somno lumina uicta dedi. 
<ovid. rem. 1.501> Deceptum risi, qui se simulabat amare, 
<ovid. rem. 1.502> In laqueos auceps decideratque suos. 
<ovid. rem. 1.503> Intrat amor mentes usu, dediscitur usu: 
<ovid. rem. 1.504> Qui poterit sanum fingere, sanus erit. 
<ovid. rem. 1.505> Dixerit ut uenias: pacta tibi nocte uenito; 
<ovid. rem. 1.506> Veneris, et fuerit ianua clausa: feres; 
<ovid. rem. 1.507> Nec dic blanditias nec fac conuicia posti 
<ovid. rem. 1.508> Nec latus in duro limine pone tuum; 
<ovid. rem. 1.509> Postera lux aderit: careant tua uerba querelis 
<ovid. rem. 1.510> Et nulla in uultu signa dolentis habe. 
<ovid. rem. 1.511> Iam ponet fastus, cum te languere uidebit 
<ovid. rem. 1.512>(Hoc etiam nostra munus ab arte feres). 
<ovid. rem. 1.513> Te quoque falle tamen, nec sit tibi finis amandi 
<ovid. rem. 1.514> Propositus: frenis saepe repugnat equus. 
<ovid. rem. 1.515> Vtilitas lateat; quod non profitebere, fiet: 
<ovid. rem. 1.516> Quae nimis apparent retia, uitat auis. 
<ovid. rem. 1.517> Nec sibi tam placeat nec te contemnere possit: 
<ovid. rem. 1.518> Sume animos, animis cedat ut illa tuis. 
<ovid. rem. 1.519> Ianua forte patet: quamuis reuocabere, transi; 
<ovid. rem. 1.520> Est data nox: dubita nocte uenire data. 
<ovid. rem. 1.521> Posse pati facile est, ubi, si patientia desit, 
<ovid. rem. 1.522> Protinus ex facili gaudia ferre licet. 
<ovid. rem. 1.523> Et quisquam praecepta potest mea dura uocare? 
<ovid. rem. 1.524> En, etiam partes conciliantis ago. 
<ovid. rem. 1.525> Nam quoniam uariant animi, uariabimus artes; 
<ovid. rem. 1.526> Mille mali species, mille salutis erunt. 
<ovid. rem. 1.527> Corpora uix ferro quaedam sanantur acuto; 
<ovid. rem. 1.528> Auxilium multis sucus et herba fuit. 
<ovid. rem. 1.529> Mollior es neque abire potes uinctusque teneris 
<ovid. rem. 1.530> Et tua saeuus Amor sub pede colla premit: 
<ovid. rem. 1.531> Desine luctari; referant tua carbasa uenti, 
<ovid. rem. 1.532> Quaque uocant fluctus, hac tibi remus eat. 
<ovid. rem. 1.533> Explenda est sitis ista tibi, qua perditus ardes: 
<ovid. rem. 1.534> Cedimus; e medio iam licet amne bibas. 
<ovid. rem. 1.535> Sed bibe plus etiam quam quod praecordia poscunt; 
<ovid. rem. 1.536> Gutture fac pleno sumpta redundet aqua. 
<ovid. rem. 1.537> I, fruere usque tua nullo prohibente puella; 
<ovid. rem. 1.538> Illa tibi noctes auferat, illa dies. 
<ovid. rem. 1.539> Taedia quaere mali: faciunt et taedia finem; 
<ovid. rem. 1.540> Iam quoque, cum credes posse carere, mane, 
<ovid. rem. 1.541> Dum bene te cumules et copia tollat amorem 
<ovid. rem. 1.542> Et fastidita non iuuet esse domo. 
<ovid. rem. 1.543> Fit quoque longus amor quem diffidentia nutrit: 
<ovid. rem. 1.544> Hunc tu si quaeres ponere, pone metum. 
<ovid. rem. 1.545> Qui timet ut sua sit, ne quis sibi detrahat illam, 
<ovid. rem. 1.546> Ille Machaonia uix ope sanus erit: 
<ovid. rem. 1.547> Plus amat e natis mater plerumque duobus, 
<ovid. rem. 1.548> Pro cuius reditu, quod gerit arma, timet. 
<ovid. rem. 1.549> Est prope Collinam templum uenerabile portam, 
<ovid. rem. 1.550> Imposuit templo nomina celsus Eryx. 
<ovid. rem. 1.551> Est illic Lethaeus Amor, qui pectora sanat 
<ovid. rem. 1.552> Inque suas gelidam lampadas addit aquam; 
<ovid. rem. 1.553> Illic et iuuenes uotis obliuia poscunt 
<ovid. rem. 1.554> Et si qua est duro capta puella uiro. 
<ovid. rem. 1.555> Is mihi sic dixit (dubito uerusne Cupido 
<ovid. rem. 1.556> An somnus fuerit; sed, puto, somnus erat): 
<ovid. rem. 1.557>"O qui sollicitos modo das, modo demis amores, 
<ovid. rem. 1.558> Adice praeceptis hoc quoque, Naso, tuis. 
<ovid. rem. 1.559> Ad mala quisque animum referat sua, ponet amorem: 
<ovid. rem. 1.560> Omnibus illa deus plusue minusue dedit. 
<ovid. rem. 1.561> Qui Puteal Ianumque timet celeresque Kalendas, 
<ovid. rem. 1.562> Torqueat hunc aeris mutua summa sui; 
<ovid. rem. 1.563> Cui durus pater est, ut uoto cetera cedant, 
<ovid. rem. 1.564> Huic pater ante oculos durus habendus erit; 
<ovid. rem. 1.565> Hic male dotata pauper cum coniuge uiuit: 
<ovid. rem. 1.566> Vxorem fato credat obesse suo; 
<ovid. rem. 1.567> Est tibi rure bono generosae fertilis uuae 
<ovid. rem. 1.568> Vinea: ne nascens usta sit uua, time; 
<ovid. rem. 1.569> Ille habet in reditu nauem: mare semper iniquum 
<ovid. rem. 1.570> Cogitet et damno litora foeda suo; 
<ovid. rem. 1.571> Filius hunc miles, te filia nubilis angat; 
<ovid. rem. 1.572> Et quis non causas mille doloris habet? 
<ovid. rem. 1.573> Vt posses odisse tuam, Pari, funera fratrum 
<ovid. rem. 1.574> Debueras oculis substituisse tuis." 
<ovid. rem. 1.575> Plura loquebatur; placidum puerilis imago 
<ovid. rem. 1.576> Destituit somnum, si modo somnus erat. 
<ovid. rem. 1.577> Quid faciam? media nauem Palinurus in unda 
<ovid. rem. 1.578> Deserit: ignotas cogor inire uias. 
<ovid. rem. 1.579> Quisquis amas, loca sola nocent: loca sola caueto; 
<ovid. rem. 1.580> Quo fugis? in populo tutior esse potes. 
<ovid. rem. 1.581> Non tibi secretis (augent secreta furores) 
<ovid. rem. 1.582> Est opus; auxilio turba futura tibi est. 
<ovid. rem. 1.583> Tristis eris, si solus eris, dominaeque relictae 
<ovid. rem. 1.584> Ante oculos facies stabit, ut ipsa, tuos. 
<ovid. rem. 1.585> Tristior idcirco nox est quam tempora Phoebi: 
<ovid. rem. 1.586> Quae releuet luctus, turba sodalis abest. 
<ovid. rem. 1.587> Nec fuge colloquium nec sit tibi ianua clausa 
<ovid. rem. 1.588> Nec tenebris uultus flebilis abde tuos; 
<ovid. rem. 1.589> Semper habe Pyladen aliquem, qui curet Oresten: 
<ovid. rem. 1.590> Hic quoque amicitiae non leuis usus erit. 
<ovid. rem. 1.591> Quid nisi secretae laeserunt Phyllida siluae? 
<ovid. rem. 1.592> Certa necis causa est: incomitata fuit. 
<ovid. rem. 1.593> Ibat, ut Edono referens trieterica Baccho 
<ovid. rem. 1.594> Ire solet fusis barbara turba comis, 
<ovid. rem. 1.595> Et modo, qua poterat, longum spectabat in aequor, 
<ovid. rem. 1.596> Nunc in harenosa lassa iacebat humo; 
<ovid. rem. 1.597>"Perfide Demophoon" surdas clamabat ad undas, 
<ovid. rem. 1.598> Ruptaque singultu uerba loquentis erant. 
<ovid. rem. 1.599> Limes erat tenuis, longa subnubilus umbra, 
<ovid. rem. 1.600> Qua tulit illa suos ad mare saepe pedes. 
<ovid. rem. 1.601> Nona terebatur miserae uia; "uiderit" inquit 
<ovid. rem. 1.602> Et spectat zonam pallida facta suam, 
<ovid. rem. 1.603> Aspicit et ramos: dubitat refugitque quod audet, 
<ovid. rem. 1.604> Et timet et digitos ad sua colla refert. 
<ovid. rem. 1.605> Sithoni, tum certe uellem non sola fuisses: 
<ovid. rem. 1.606> Non flesset positis Phyllida silua comis. 
<ovid. rem. 1.607> Phyllidis exemplo nimium secreta timete, 
<ovid. rem. 1.608> Laese uir a domina, laesa puella uiro. 
<ovid. rem. 1.609> Praestiterat iuuenis, quidquid mea Musa iubebat, 
<ovid. rem. 1.610> Inque suae portu paene salutis erat. 
<ovid. rem. 1.611> Reccidit, ut cupidos inter deuenit amantes 
<ovid. rem. 1.612> Et, quae condiderat, tela resumpsit Amor. 
<ovid. rem. 1.613> Si quis amas nec uis, facito contagia uites: 
<ovid. rem. 1.614> Haec etiam pecori saepe nocere solent. 
<ovid. rem. 1.615> Dum spectant laesos oculi, laeduntur et ipsi, 
<ovid. rem. 1.616> Multaque corporibus transitione nocent. 
<ovid. rem. 1.617> In loca nonnumquam siccis arentia glaebis 
<ovid. rem. 1.618> De prope currenti flumine manat aqua: 
<ovid. rem. 1.619> Manat amor tectus, si non ab amante recedas, 
<ovid. rem. 1.620> Turbaque in hoc omnes ingeniosa sumus. 
<ovid. rem. 1.621> Alter item iam sanus erat; uicinia laesit: 
<ovid. rem. 1.622> Occursum dominae non tulit ille suae. 
<ovid. rem. 1.623> Vulnus in antiquum rediit male firma cicatrix, 
<ovid. rem. 1.624> Successumque artes non habuere meae. 
<ovid. rem. 1.625> Proximus a tectis ignis defenditur aegre: 
<ovid. rem. 1.626> Vtile finitimis abstinuisse locis. 
<ovid. rem. 1.627> Nec, quae ferre solet spatiantem porticus illam, 
<ovid. rem. 1.628> Te ferat, officium neue colatur idem. 
<ovid. rem. 1.629> Quid iuuat admonitu tepidam recalescere mentem? 
<ovid. rem. 1.630> Alter, si possis, orbis habendus erit. 
<ovid. rem. 1.631> Non facile esuriens posita retinebere mensa 
<ovid. rem. 1.632> Et multam saliens incitat unda sitim; 
<ovid. rem. 1.633> Non facile est taurum uisa retinere iuuenca; 
<ovid. rem. 1.634> Fortis equus uisae semper adhinnit equae. 
<ovid. rem. 1.635> Haec ubi praestiteris, ut tandem litora tangas, 
<ovid. rem. 1.636> Non ipsam satis est deseruisse tibi: 
<ovid. rem. 1.637> Et soror et mater ualeant et conscia nutrix 
<ovid. rem. 1.638> Et quisquis dominae pars erit ulla tuae; 
<ovid. rem. 1.639> Nec ueniat seruus nec flens ancillula fictum 
<ovid. rem. 1.640> Suppliciter dominae nomine dicat "aue". 
<ovid. rem. 1.641> Nec si scire uoles, quid agat, tamen, illa, rogabis; 
<ovid. rem. 1.642> Perfer: erit lucro lingua retenta tuo. 
<ovid. rem. 1.643> Tu quoque, qui causam finiti reddis amoris 
<ovid. rem. 1.644> Deque tua domina multa querenda refers, 
<ovid. rem. 1.645> Parce queri: melius sic ulciscere tacendo, 
<ovid. rem. 1.646> Vt desideriis effluat illa tuis. 
<ovid. rem. 1.647> Et malim taceas quam te desisse loquaris: 
<ovid. rem. 1.648> Qui nimium multis "non amo" dicit, amat. 
<ovid. rem. 1.649> Sed meliore fide paulatim exstinguitur ignis 
<ovid. rem. 1.650> Quam subito: lente desine, tutus eris. 
<ovid. rem. 1.651> Flumine perpetuo torrens solet altior ire, 
<ovid. rem. 1.652> Sed tamen haec breuis est, illa perennis aqua. 
<ovid. rem. 1.653> Fallat et in tenues euanidus exeat auras 
<ovid. rem. 1.654> Perque gradus molles emoriatur amor. 
<ovid. rem. 1.655> Sed modo dilectam scelus est odisse puellam; 
<ovid. rem. 1.656> Exitus ingeniis conuenit iste feris. 
<ovid. rem. 1.657> Non curare sat est: odio qui finit amorem, 
<ovid. rem. 1.658> Aut amat aut aegre desinet esse miser. 
<ovid. rem. 1.659> Turpe uir et mulier, iuncti modo, protinus hostes; 
<ovid. rem. 1.660> Non illas lites Appias ipsa probat. 
<ovid. rem. 1.661> Saepe reas faciunt et amant: ubi nulla simultas 
<ovid. rem. 1.662> Incidit, admonitu liber aberrat Amor. 
<ovid. rem. 1.663> Forte aderam iuueni; dominam lectica tenebat; 
<ovid. rem. 1.664> Horrebant saeuis omnia uerba minis. 
<ovid. rem. 1.665> Iamque uadaturus "lectica prodeat" inquit; 
<ovid. rem. 1.666> Prodierat; uisa coniuge mutus erat; 
<ovid. rem. 1.667> Et manus et manibus duplices cecidere tabellae; 
<ovid. rem. 1.668> Venit in amplexus atque ita "uincis" ait. 
<ovid. rem. 1.669> Tutius est aptumque magis discedere pace 
<ovid. rem. 1.670> Nec petere a thalamis litigiosa fora. 
<ovid. rem. 1.671> Munera quae dederas, habeat sine lite iubeto: 
<ovid. rem. 1.672> Esse solent magno damna minora bono. 
<ovid. rem. 1.673> Quod si uos aliquis casus conducet in unum, 
<ovid. rem. 1.674> Mente memor tota, quae damus, arma tene. 
<ovid. rem. 1.675> Nunc opus est armis; hic o fortissime pugna: 
<ovid. rem. 1.676> Vincenda est telo Penthesilea tuo. 
<ovid. rem. 1.677> Nunc tibi riualis, nunc durum limen, amanti, 
<ovid. rem. 1.678> Nunc subeant mediis irrita uerba deis. 
<ovid. rem. 1.679> Nec compone comas, quia sis uenturus ad illam, 
<ovid. rem. 1.680> Nec toga sit laxo conspicienda sinu: 
<ovid. rem. 1.681> Nulla sit ut placeas alienae cura puellae; 
<ovid. rem. 1.682> Iam facito e multis una sit illa tibi. 
<ovid. rem. 1.683> Sed quid praecipue nostris conatibus obstet, 
<ovid. rem. 1.684> Eloquar, exemplo quemque docente suo: 
<ovid. rem. 1.685> Desinimus tarde, quia nos speramus amari; 
<ovid. rem. 1.686> Dum sibi quisque placet, credula turba sumus. 
<ovid. rem. 1.687> At tu nec uoces (quid enim fallacius illis?) 
<ovid. rem. 1.688> Crede nec aeternos pondus habere deos. 
<ovid. rem. 1.689> Neue puellarum lacrimis moueare, caueto: 
<ovid. rem. 1.690> Vt flerent, oculos erudiere suos. 
<ovid. rem. 1.691> Artibus innumeris mens oppugnatur amantum, 
<ovid. rem. 1.692> Vt lapis aequoreis undique pulsus aquis. 
<ovid. rem. 1.693> Nec causas aperi quare diuortia malis 
<ovid. rem. 1.694> Nec dic quid doleas, clam tamen usque dole; 
<ovid. rem. 1.695> Nec peccata refer, ne diluat: ipse fauebis, 
<ovid. rem. 1.696> Vt melior causa causa sit illa tua. 
<ovid. rem. 1.697> Qui silet, est firmus; qui dicit multa puellae 
<ovid. rem. 1.698> Probra, satisfieri postulat ille sibi. 
<ovid. rem. 1.699> Non ego Dulichio furari more sagittas 
<ovid. rem. 1.700> Nec raptas ausim tinguere in amne faces, 
<ovid. rem. 1.701> Nec nos purpureas pueri resecabimus alas, 
<ovid. rem. 1.702> Nec sacer arte mea laxior arcus erit. 
<ovid. rem. 1.703> Consilium est, quodcumque cano: parete canenti, 
<ovid. rem. 1.704> Vtque facis, coeptis, Phoebe saluber, ades. 
<ovid. rem. 1.705> Phoebus adest: sonuere lyrae, sonuere pharetrae; 
<ovid. rem. 1.706> Signa deum nosco per sua: Phoebus adest. 
<ovid. rem. 1.707> Confer Amyclaeis medicatum uellus aenis 
<ovid. rem. 1.708> Murice cum Tyrio: turpius illud erit. 
<ovid. rem. 1.709> Vos quoque formosis uestras conferte puellas: 
<ovid. rem. 1.710> Incipiet dominae quemque pudere suae. 
<ovid. rem. 1.711> Vtraque formosae Paridi potuere uideri, 
<ovid. rem. 1.712> Sed sibi collatam uicit utramque Venus. 
<ovid. rem. 1.713> Nec solam faciem, mores quoque confer et artem; 
<ovid. rem. 1.714> Tantum iudicio ne tuus obsit amor. 
<ovid. rem. 1.715> Exiguum est, quod deinde canam, sed profuit illud 
<ovid. rem. 1.716> Exiguum multis, in quibus ipse fui. 
<ovid. rem. 1.717> Scripta caue relegas blandae seruata puellae: 
<ovid. rem. 1.718> Constantis animos scripta relecta mouent. 
<ovid. rem. 1.719> Omnia pone feros (pones inuitus) in ignes 
<ovid. rem. 1.720> Et dic "ardoris sit rogus iste mei." 
<ovid. rem. 1.721> Thestias absentem succendit stipite natum: 
<ovid. rem. 1.722> Tu timide flammae perfida uerba dabis? 
<ovid. rem. 1.723> Si potes, et ceras remoue: quid imagine muta 
<ovid. rem. 1.724> Carperis? hoc periit Laodamia modo. 
<ovid. rem. 1.725> Et loca saepe nocent; fugito loca conscia uestri 
<ovid. rem. 1.726> Concubitus: causas illa doloris habent. 
<ovid. rem. 1.727>"Hic fuit, hic cubuit, thalamo dormiuimus illo; 
<ovid. rem. 1.728> Hic mihi lasciua gaudia nocte dedit." 
<ovid. rem. 1.729> Admonitu refricatur amor uulnusque nouatum 
<ovid. rem. 1.730> Scinditur: infirmis culpa pusilla nocet. 
<ovid. rem. 1.731> Vt, paene exstinctum cinerem si sulphure tangas, 
<ovid. rem. 1.732> Viuet et e minimo maximus ignis erit, 
<ovid. rem. 1.733> Sic, nisi uitaris quidquid renouabit amorem, 
<ovid. rem. 1.734> Flamma redardescet, quae modo nulla fuit. 
<ovid. rem. 1.735> Argolides cuperent fugisse Capherea puppes 
<ovid. rem. 1.736> Teque, senex luctus ignibus ulte tuos; 
<ovid. rem. 1.737> Praeterita cautus Niseide nauita gaudet: 
<ovid. rem. 1.738> Tu loca, quae nimium grata fuere, caue. 
<ovid. rem. 1.739> Haec tibi sint Syrtes, haec Acroceraunia uita; 
<ovid. rem. 1.740> Hic uomit epotas dira Charybdis aquas. 
<ovid. rem. 1.741> Sunt quae non possunt aliquo cogente iuberi, 
<ovid. rem. 1.742> Saepe tamen casu facta leuare solent. 
<ovid. rem. 1.743> Perdat opes Phaedra, parces, Neptune, nepoti, 
<ovid. rem. 1.744> Nec faciet pauidos taurus auitus equos. 
<ovid. rem. 1.745> Cnosida fecisses inopem, sapienter amasset: 
<ovid. rem. 1.746> Diuitiis alitur luxuriosus amor. 
<ovid. rem. 1.747> Cur nemo est, Hecalen, nulla est, quae ceperit Iron? 
<ovid. rem. 1.748> Nempe quod alter egens, altera pauper erat. 
<ovid. rem. 1.749> Non habet unde suum paupertas pascat amorem; 
<ovid. rem. 1.750> Non tamen hoc tanti est, pauper ut esse uelis. 
<ovid. rem. 1.751> At tanti tibi sit non indulgere theatris, 
<ovid. rem. 1.752> Dum bene de uacuo pectore cedat amor. 
<ovid. rem. 1.753> Eneruant animos citharae lotosque lyraeque 
<ovid. rem. 1.754> Et uox et numeris bracchia mota suis. 
<ovid. rem. 1.755> Illic assidue ficti saltantur amantes; 
<ovid. rem. 1.756>*quid caueas* actor, qua iuuat arte, nocet. 
<ovid. rem. 1.757> Eloquar inuitus: teneros ne tange poetas; 
<ovid. rem. 1.758> Summoueo dotes ipsius ipse meas. 
<ovid. rem. 1.759> Callimachum fugito, non est inimicus amori; 
<ovid. rem. 1.760> Et cum Callimacho tu quoque, Coe, noces. 
<ovid. rem. 1.761> Me certe Sappho meliorem fecit amicae, 
<ovid. rem. 1.762> Nec rigidos mores Teia Musa dedit. 
<ovid. rem. 1.763> Carmina quis potuit tuto legisse Tibulli 
<ovid. rem. 1.764> Vel tua, cuius opus Cynthia sola fuit? 
<ovid. rem. 1.765> Quis poterit lecto durus discedere Gallo? 
<ovid. rem. 1.766> Et mea nescio quid carmina tale sonant. 
<ovid. rem. 1.767> Quod nisi dux operis uatem frustratur Apollo, 
<ovid. rem. 1.768> Aemulus est nostri maxima causa mali. 
<ovid. rem. 1.769> At tu riualem noli tibi fingere quemquam 
<ovid. rem. 1.770> Inque suo solam crede iacere toro. 
<ovid. rem. 1.771> Acrius Hermionen ideo dilexit Orestes, 
<ovid. rem. 1.772> Esse quod alterius coeperat illa uiri. 
<ovid. rem. 1.773> Quid, Menelae, doles? ibas sine coniuge Creten 
<ovid. rem. 1.774> Et poteras nupta lentus abesse tua. 
<ovid. rem. 1.775> Vt Paris hanc rapuit, nunc demum uxore carere 
<ovid. rem. 1.776> Non potes: alterius creuit amore tuus. 
<ovid. rem. 1.777> Hoc et in abducta Briseide flebat Achilles, 
<ovid. rem. 1.778> Illam Plisthenio gaudia ferre uiro. 
<ovid. rem. 1.779> Nec frustra flebat, mihi credite: fecit Atrides, 
<ovid. rem. 1.780> Quod si non faceret, turpiter esset iners. 
<ovid. rem. 1.781> Certe ego fecissem, nec sum sapientior illo: 
<ovid. rem. 1.782> Inuidiae fructus maximus ille fuit. 
<ovid. rem. 1.783> Nam sibi quod numquam tactam Briseida iurat 
<ovid. rem. 1.784> Per sceptrum, sceptrum non putat esse deos. 
<ovid. rem. 1.785> Di faciant, possis dominae transire relictae 
<ovid. rem. 1.786> Limina, proposito sufficiantque pedes. 
<ovid. rem. 1.787> Et poteris, modo uelle tene; nunc fortiter ire, 
<ovid. rem. 1.788> Nunc opus est celeri subdere calcar equo. 
<ovid. rem. 1.789> Illo Lotophagos, illo Sirenas in antro 
<ovid. rem. 1.790> Esse puta; remis adice uela tuis. 
<ovid. rem. 1.791> Hunc quoque, quo quondam nimium riuale dolebas, 
<ovid. rem. 1.792> Vellem desineres hostis habere loco. 
<ovid. rem. 1.793> At certe, quamuis odio remanente, saluta; 
<ovid. rem. 1.794> Oscula cum poteris iam dare, sanus eris. 
<ovid. rem. 1.795> Ecce, cibos etiam, medicinae fungar ut omni 
<ovid. rem. 1.796> Munere, quos fugias quosque sequare, dabo. 
<ovid. rem. 1.797> Daunius, an Libycis bulbus tibi missus ab oris, 
<ovid. rem. 1.798> An ueniat Megaris, noxius omnis erit; 
<ovid. rem. 1.799> Nec minus erucas aptum uitare salaces 
<ovid. rem. 1.800> Et quicquid Veneri corpora nostra parat. 
<ovid. rem. 1.801> Vtilius sumas acuentis lumina rutas 
<ovid. rem. 1.802> Et quidquid Veneri corpora nostra negat. 
<ovid. rem. 1.803> Quid tibi praecipiam de Bacchi munere, quaeris? 
<ovid. rem. 1.804> Spe breuius monitis expediere meis. 
<ovid. rem. 1.805> Vina parant animum Veneri, nisi plurima sumas 
<ovid. rem. 1.806> Vt stupeant multo corda sepulta mero. 
<ovid. rem. 1.807> Nutritur uento, uento restinguitur ignis; 
<ovid. rem. 1.808> Lenis alit flammas, grandior aura necat. 
<ovid. rem. 1.809> Aut nulla ebrietas, aut tanta sit, ut tibi curas 
<ovid. rem. 1.810> Eripiat: si qua est inter utrumque, nocet. 
<ovid. rem. 1.811> Hoc opus exegi: fessae date serta carinae; 
<ovid. rem. 1.812> Contigimus portus, quo mihi cursus erat. 
<ovid. rem. 1.813> Postmodo reddetis sacro pia uota poetae, 
<ovid. rem. 1.814> Carmine sanati femina uirque meo. 
