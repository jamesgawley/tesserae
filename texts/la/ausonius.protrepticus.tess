<avson. protr. 1.1> Sunt etiam Musis sua ludicra; mixta Camenis
<avson. protr. 1.2> Otia sunt, mellite nepos, nec semper acerbi
<avson. protr. 1.3> Exercet pueros uox imperiosa magistri,
<avson. protr. 1.4> Sed requie studiique uices rata tempora seruant.
<avson. protr. 1.5> Et satis est puero memori legisse libenter
<avson. protr. 1.6> Et cessare licet; Graio schola nomine dicta est
<avson. protr. 1.7> Iusta laboriferis tribuantur ut otia musis.
<avson. protr. 1.8> Quo magis alternum certus succedere ludum
<avson. protr. 1.9> Disce libens; longum delenitura laborem
<avson. protr. 1.10> Interualla damus. studium puerile fatiscit
<avson. protr. 1.11> Laeta nisi austeris uarientur, festa profestis
<avson. protr. 1.12> Disce libens, tetrici nec praeceptoris habenas
<avson. protr. 1.13> Detestere, nepos. numquam horrida forma magistri
<avson. protr. 1.14> Ille licet tristis senio nec uoce serenus
<avson. protr. 1.15> Aspera contractae minitetur iurgia frontis;
<avson. protr. 1.16> Numquam immanis erit, placida suetudine uultus
<avson. protr. 1.17> Qui semel imbuerit. rugas nutricis amabit
<avson. protr. 1.18> Qui refugit matrem; pappos auiasque trementes
<avson. protr. 1.19> Anteferunt patribus seri, noua cura, nepotes.
<avson. protr. 1.20> Sic neque Peliaden terrebat Achillea Chiron
<avson. protr. 1.21> Thessalico permixtus equo, nec pinifer Atlans
<avson. protr. 1.22> Amphitryoniaden puerum, sed blandus uterque
<avson. protr. 1.23> Mitibus alloquiis teneros mulcebat alumnos.
<avson. protr. 1.24> Tu quoque ne metuas, quamuis schola uerbere multo
<avson. protr. 1.25> Increpet et truculenta senex gerat ora magister:
<avson. protr. 1.26> Degeneres animos timor arguit. at tibi consta
<avson. protr. 1.27> Intrepidus, nec te clamor plagaeque sonantes
<avson. protr. 1.28> Nec matutinis agitet formido sub horis.
<avson. protr. 1.29> Quod sceptrum uibrat ferulae, quod multa supellex
<avson. protr. 1.30> Virgea, quod fallax scuticam praetexit aluta,
<avson. protr. 1.31> Quod feruent trepido subsellia uestra tumultu,
<avson. protr. 1.32> Pompa loci et uani fucatur scaena timoris.
<avson. protr. 1.33> Haec olim genitorque tuus genetrixque secuti
<avson. protr. 1.34> Securam placido mihi permulsere senectam.
<avson. protr. 1.35> Tu senium, quodcumque super labentibus annis
<avson. protr. 1.36> Fata dabunt, qui nomen aui geris, indole prima
<avson. protr. 1.37> Prime nepos, uel re uel spe mihi porge fruendum.
<avson. protr. 1.38> Nunc ego te puerum, mox in iuuenalibus annis,
<avson. protr. 1.39> Iamque uirum cernam, si fors ita iusserit; aut si
<avson. protr. 1.40> Inuidia est, sperabo tamen, nec uota fatiscent,
<avson. protr. 1.41> Vt patris utque mei non immemor ardua semper
<avson. protr. 1.42> Praemia Musarum cupias facundus et olim
<avson. protr. 1.43> Hac gradiare uia, qua nos praecessimus et cui
<avson. protr. 1.44> Proconsul genitor, praefectus auunculus instant.
<avson. protr. 1.45> Perlege, quodcumque est memorabile; prima monebo.
<avson. protr. 1.46> Conditor Iliados et amabilis orsa Menandri
<avson. protr. 1.47> Euoluenda tibi; tu flexu et acumine uocis
<avson. protr. 1.48> Innumeros numeros doctis accentibus effer
<avson. protr. 1.49> Affectusque impone legens; distinctio sensum
<avson. protr. 1.50> Auget et ignauis dant interualla uigorem.
<avson. protr. 1.51> Ecquando ista meae contingent dona senectae?
<avson. protr. 1.52> Quando oblita mihi tot carmina totque per aeuum
<avson. protr. 1.53> Conexa historiae, soccos aulaeaque regum
<avson. protr. 1.54> Et melicos lyricosque modos profando nouabis
<avson. protr. 1.55> Obductosque seni facies puerascere sensus?
<avson. protr. 1.56> Te praeeunte, nepos, modulata poemata Flacci
<avson. protr. 1.57> Altisonumque iterum fas est didicisse Maronem.
<avson. protr. 1.58> Tu quoque, qui Latium lecto sermone, Terenti,
<avson. protr. 1.59> Comis et astricto percurris pulpita socco,
<avson. protr. 1.60> Ad noua uix memorem diuerbia coge senectam.
<avson. protr. 1.61> Iam facinus, Catilina, tuum, Lepidique tumultum,
<avson. protr. 1.62> Ab Lepido et Catulo iam res et tempora Romae
<avson. protr. 1.63> Orsus bis senos seriem conecto per annos;
<avson. protr. 1.64> Iam lego ciuili mixtum Mauorte duellum,
<avson. protr. 1.65> Mouit quod socio Sertorius exul Hibero.
<avson. protr. 1.66> Nec rudis haec auus admoneo, sed mille docendo
<avson. protr. 1.67> Ingenia expertus. multos lactantibus annis
<avson. protr. 1.68> Ipse alui gremioque fouens et murmura soluens
<avson. protr. 1.69> Eripui tenerum blandis nutricibus aeuum.
<avson. protr. 1.70> Mox pueros molli monitu et formidine leni
<avson. protr. 1.71> Pellexi, ut mites peterent per acerba profectus,
<avson. protr. 1.72> Carpturi dulcem fructum radicis amarae.
<avson. protr. 1.73> Idem uesticipes motu iam puberis aeui
<avson. protr. 1.74> Ad mores artesque bonas fandique uigorem
<avson. protr. 1.75> Produxi, quamquam imperium ceruice negarent
<avson. protr. 1.76> Ferre nec insertis praeberent ora lupatis.
<avson. protr. 1.77> Ardua temperies, dura experientia, rarus
<avson. protr. 1.78> Euentus, longo rerum spectatus ab usu,
<avson. protr. 1.79> Vt regat indocilem mitis censura iuuentam:
<avson. protr. 1.80> Quae tolerata mihi, donec iam aerumna iuuaret
<avson. protr. 1.81> Leniretque usu bona consuetudo laborem,
<avson. protr. 1.82> Donec ad Augustae pia munera disciplinae
<avson. protr. 1.83> Accirer uarioque accingerer auctus honore,
<avson. protr. 1.84> Aurea cum parere mihi palatia iussum.
<avson. protr. 1.85> Absistat Nemesis, ferat et fortuna iocantem -
<avson. protr. 1.86> Praesedi imperio, dum praetextatus in ostro
<avson. protr. 1.87> Et sceptro et solio praefert sibi iura magistri
<avson. protr. 1.88> Maioresque putat nostros Augustus honores.
<avson. protr. 1.89> Quos mox sublimi maturus protulit auctu
<avson. protr. 1.90> Quaestor ut Augustis patri natoque crearer,
<avson. protr. 1.91> Vt praefecturam duplicem sellamque curulem,
<avson. protr. 1.92> Vt trabeam pictamque togam, mea praemia, consul
<avson. protr. 1.93> Induerem fastisque meis praelatus haberer.
<avson. protr. 1.94> His ego quaesiui meritum quam grande nepoti
<avson. protr. 1.95> Consul auus, lumenque tuae praeluceo uitae.
<avson. protr. 1.96> Consul auus, lumenque tuae praeluceo uitae.
<avson. protr. 1.97> Quamuis et patrio iamdudum nomine clarus
<avson. protr. 1.98> Posses ornatus, posses oneratus haberi,
<avson. protr. 1.99> Accessit tamen ex nobis honor inclitus; hunc tu
<avson. protr. 1.100> Effice ne sit onus, per te ut conixus in altum
<avson. protr. 1.101> Conscendas speresque tuos te consule fasces.
