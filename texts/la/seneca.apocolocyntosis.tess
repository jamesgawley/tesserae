<sen. apocol. 2.1> Iam Phoebus breuiore uia contraxerat ortum
<sen. apocol. 2.2> Lucis et obscuri crescebant tempora Somni;
<sen. apocol. 2.3> Iamque suum uictrix augebat Cynthia regnum,
<sen. apocol. 2.4> Et deformis Hiemps gratos carpebat honores
<sen. apocol. 2.5> Diuitis Autumni, iussoque senescere Baccho
<sen. apocol. 2.6> Carpebat raras serus uindemitor uuas.
<sen. apocol. 2.7> Iam medium curru Phoebus diuiserat orbem
<sen. apocol. 2.8> Et propior nocti fessas quatiebat habenas,
<sen. apocol. 2.9> Obliquo flexam deducens tramite lucem.
<sen. apocol. 4.1> Haec ait et turpi conuoluens stamina fuso
<sen. apocol. 4.2> Abrupit stolidae regalia tempora uitae.
<sen. apocol. 4.3> At Lachesis redimita comas, ornata capillos,
<sen. apocol. 4.4> Pieria crinem lauro frontemque coronans,
<sen. apocol. 4.5> Candida de niueo subtemina uellere sumit
<sen. apocol. 4.6> Felici moderanda manu, quae ducta colorem
<sen. apocol. 4.7> Assumpsere nouum. mirantur pensa sorores:
<sen. apocol. 4.8> Mutatur uilis pretioso lana metallo,
<sen. apocol. 4.9> Aurea formoso descendunt saecula filo.
<sen. apocol. 4.10> Nec modus est illis: felicia uellera ducunt
<sen. apocol. 4.11> Et gaudent implere manus: sunt dulcia pensa.
<sen. apocol. 4.12> Sponte sua festinat opus nulloque labore
<sen. apocol. 4.13> Mollia contorto descendunt stamina fuso:
<sen. apocol. 4.14> Vincunt Tithoni, uincunt et Nestoris annos.
<sen. apocol. 4.15> Phoebus adest cantuque iuuat gaudetque futuris
<sen. apocol. 4.16> Et laetus nunc plectra mouet, nunc pensa ministrat.
<sen. apocol. 4.17> Detinet intentas cantu fallitque laborem.
<sen. apocol. 4.18> Dumque nimis citharam fraternaque carmina laudant,
<sen. apocol. 4.19> Plus solito neuere manus humanaque fata
<sen. apocol. 4.20> Laudatum transcendit opus. "ne demite, Parcae"
<sen. apocol. 4.21> Phoebus ait "uincat mortalis tempora uitae
<sen. apocol. 4.22> Ille mihi similis uultu similisque decore
<sen. apocol. 4.23> Nec cantu nec uoce minor. felicia lassis
<sen. apocol. 4.24> Saecula praestabit legumque silentia rumpet.
<sen. apocol. 4.25> Qualis discutiens fugientia Lucifer astra
<sen. apocol. 4.26> Aut qualis surgit redeuntibus Hesperus astris,
<sen. apocol. 4.27> Qualis, cum primum tenebris Aurora solutis
<sen. apocol. 4.28> Induxit rubicunda diem, Sol aspicit orbem
<sen. apocol. 4.29> Lucidus et primos a carcere concitat axes:
<sen. apocol. 4.30> Talis Caesar adest, talem iam Roma Neronem
<sen. apocol. 4.31> Aspiciet. flagrat nitidus fulgore remisso
<sen. apocol. 4.32> Vultus et affuso ceruix formosa capillo."
<sen. apocol. 7.1> Exprome propere sede qua genitus cluas,
<sen. apocol. 7.2> Hoc ne peremptus stipite ad terram accidas:
<sen. apocol. 7.3> Haec claua reges saepe mactauit feros.
<sen. apocol. 7.4> Quid nunc profatu uocis incerto sonas?
<sen. apocol. 7.5> Quae patria, quae gens mobile eduxit caput?
<sen. apocol. 7.6> Edissere. equidem regna tergemini petens
<sen. apocol. 7.7> Longinqua regis, unde ab Hesperio mari
<sen. apocol. 7.8> Inachiam ad urbem nobile aduexi pecus,
<sen. apocol. 7.9> Vidi duobus imminens fluuiis iugum,
<sen. apocol. 7.10> Quod Phoebus ortu semper obuerso uidet,
<sen. apocol. 7.11> Vbi Rhodanus ingens amne praerapido fluit
<sen. apocol. 7.12> Ararque, dubitans quo suos cursus agat,
<sen. apocol. 7.13> Tacitus quietis alluit ripas uadis:
<sen. apocol. 7.14> Estne illa tellus spiritus altrix tui?
<sen. apocol. 12.1>"Fundite fletus, edite planctus,
<sen. apocol. 12.2> Resonet tristi clamore forum:
<sen. apocol. 12.3> Cecidit pulchre cordatus homo,
<sen. apocol. 12.4> Quo non alius fuit in toto
<sen. apocol. 12.5> Fortior orbe.
<sen. apocol. 12.6> Ille citato uincere cursu
<sen. apocol. 12.7> Poterat Celeres, ille rebelles
<sen. apocol. 12.8> Fundere Parthos leuibusque sequi
<sen. apocol. 12.9> Persida telis, certaque manu
<sen. apocol. 12.10> Tendere neruum qui praecipites
<sen. apocol. 12.11> Vulnere paruo figeret hostes
<sen. apocol. 12.12> Pictaque Medi terga fugacis.
<sen. apocol. 12.13> Ille Britannos uitra noti
<sen. apocol. 12.14> Litora ponti
<sen. apocol. 12.15> Et caeruleos scuta Brigantas
<sen. apocol. 12.16> Dare Romuleis colla catenis
<sen. apocol. 12.17> Iussit et ipsum noua Romanae
<sen. apocol. 12.18> Iura securis tremere Oceanum.
<sen. apocol. 12.19> Deflete uirum quo non alius
<sen. apocol. 12.20> Potuit citius discere causas,
<sen. apocol. 12.21> Vna tantum parte audita,
<sen. apocol. 12.22> Saepe neutra. quis nunc iudex
<sen. apocol. 12.23> Toto lites audiet anno?
<sen. apocol. 12.24> Tibi iam cedet sede relicta,
<sen. apocol. 12.25> Qui dat populo iura silenti,
<sen. apocol. 12.26> Cretaea tenens oppida centum.
<sen. apocol. 12.27> Caedite maestis pectora palmis,
<sen. apocol. 12.28> O causidici, uenale genus,
<sen. apocol. 12.29> Vosque poetae lugete noui,
<sen. apocol. 12.30> Vosque in primis qui concusso
<sen. apocol. 12.31> Magna parastis lucra fritillo."
<sen. apocol. 15.1> Nam quotiens missurus erat resonante fritillo,
<sen. apocol. 15.2> Vtraque subducto fugiebat tessera fundo;
<sen. apocol. 15.3> Cumque recollectos auderet mittere talos,
<sen. apocol. 15.4> Lusuro similis semper semperque petenti,
<sen. apocol. 15.5> Decepere fidem: refugit digitosque per ipsos
<sen. apocol. 15.6> Fallax assiduo dilabitur alea furto.
<sen. apocol. 15.7> Sic, cum iam summi tanguntur culmina montis,
<sen. apocol. 15.8> Irrita Sisyphio uoluuntur pondera collo.
