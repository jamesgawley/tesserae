<ovid. epiced. drusi 1.1> Visa diu felix, "mater" modo dicta "Neronum",
<ovid. epiced. drusi 1.2> Iam tibi dimidium nominis huius abest.
<ovid. epiced. drusi 1.3> Iam legis in Drusum miserabile, Liuia, carmen,
<ovid. epiced. drusi 1.4> Vnum qui dicat iam tibi "mater" habes,
<ovid. epiced. drusi 1.5> Nec tua te pietas distendit amore duorum,
<ovid. epiced. drusi 1.6> Nec posito fili nomine dicis "uter?".
<ovid. epiced. drusi 1.7> Et quisquam leges audet tibi dicere flendi?
<ovid. epiced. drusi 1.8> Et quisquam lacrimas temperat ore tuas?
<ovid. epiced. drusi 1.9> Ei mihi, quam facile est, quamuis hoc contigit omnes,
<ovid. epiced. drusi 1.10> Alterius luctu fortia uerba loqui,
<ovid. epiced. drusi 1.11> Scilicet: "exiguo percussa es fulminis ictu,
<ovid. epiced. drusi 1.12> Fortior ut possis cladibus esse tuis".
<ovid. epiced. drusi 1.13> Occidit exemplum iuuenis uenerabile morum:
<ovid. epiced. drusi 1.14> Maximus ille armis, maximus ille toga.
<ovid. epiced. drusi 1.15> Ille modo eripuit latebrosas hostibus Alpis
<ovid. epiced. drusi 1.16> Et titulum belli dux duce fratre tulit.
<ovid. epiced. drusi 1.17> Ille genus Sueuos(==SVEVOS) acre indomitosque Sicambros
<ovid. epiced. drusi 1.18> Contudit inque fugam barbara terga dedit
<ovid. epiced. drusi 1.19> Ignotumque tibi meruit, Romane, triumphum,
<ovid. epiced. drusi 1.20> Protulit in terras imperiumque nouas.
<ovid. epiced. drusi 1.21> Soluere uota Ioui fatorum ignara tuorum,
<ovid. epiced. drusi 1.22> Mater, et armiferae soluere uota deae
<ovid. epiced. drusi 1.23> Gradiuomque patrem donis implere parabas
<ovid. epiced. drusi 1.24> Et quoscunque coli est iusque piumque deos,
<ovid. epiced. drusi 1.25> Maternaque sacros agitabas mente triumphos,
<ovid. epiced. drusi 1.26> Forsitan et curae iam tibi currus erat.
<ovid. epiced. drusi 1.27> Funera pro sacris tibi sunt ducenda triumphis,
<ovid. epiced. drusi 1.28> Et tumulus Drusum pro Iouis arce manet.
<ovid. epiced. drusi 1.29> Fingebas reducem praeceptaque mente fouebas
<ovid. epiced. drusi 1.30> Gaudia, et ante oculos iam tibi uictor erat:
<ovid. epiced. drusi 1.31>"Iam ueniet, iam me gratantem turba uidebit,
<ovid. epiced. drusi 1.32> Iam mihi pro Druso dona ferenda meo.
<ovid. epiced. drusi 1.33> Obuia progrediar felixque per oppida dicar
<ovid. epiced. drusi 1.34> Collaque et os oculos illius ore premam.
<ovid. epiced. drusi 1.35> Talis erit, sic occurret, sic oscula iunget,
<ovid. epiced. drusi 1.36> Hoc mihi narrabit, sic prior ipsa loquar".
<ovid. epiced. drusi 1.37> Gaudia magna foues: spem pone, miserrima, falsam;
<ovid. epiced. drusi 1.38> Desine de Druso laeta referre tuo.
<ovid. epiced. drusi 1.39> Caesaris illud opus, uoti pars altera uestri,
<ovid. epiced. drusi 1.40> Occidit: indignas, Liuia, solue comas.
<ovid. epiced. drusi 1.41> Quid tibi nunc mores prosunt actumque pudice
<ovid. epiced. drusi 1.42> Omne aeuom et tanto tam placuisse uiro?
<ovid. epiced. drusi 1.43> Quidque pudicitia tantum *inuiolata bonorum,
<ovid. epiced. drusi 1.44> Vltima sit laudes inter ut illa tuas?
<ovid. epiced. drusi 1.45> Quid, tenuisse animum contra sua saecula rectum,
<ovid. epiced. drusi 1.46> Altius et uitiis exeruisse caput,
<ovid. epiced. drusi 1.47> Nec nocuisse ulli et fortunam habuisse nocendi,
<ovid. epiced. drusi 1.48> Nec quenquam neruos extimuisse tuos,
<ovid. epiced. drusi 1.49> Nec uires errasse tuas campoue foroue
<ovid. epiced. drusi 1.50> Quamque licet citra constituisse domum?
<ovid. epiced. drusi 1.51> Nempe per hos etiam Fortunae iniuria mores
<ovid. epiced. drusi 1.52> Regnat et incerta est hic quoque nixa rota;
<ovid. epiced. drusi 1.53> Hic quoque sentitur: ne quid non improba carpat,
<ovid. epiced. drusi 1.54> Saeuit et iniustum ius sibi ubique facit.
<ovid. epiced. drusi 1.55> Scilicet immunis si luctus una fuisset
<ovid. epiced. drusi 1.56> Liuia, Fortunae regna minora forent.
<ovid. epiced. drusi 1.57> Quid si non habitu sic se gessisset in omni,
<ovid. epiced. drusi 1.58> Vt sua non essent inuidiosa bona?
<ovid. epiced. drusi 1.59> Caesaris adde domum, quae certe, funeris expers,
<ovid. epiced. drusi 1.60> Debuit humanis altior esse malis.
<ovid. epiced. drusi 1.61> Ille uigil, summa sacer ipse locatus in arce,
<ovid. epiced. drusi 1.62> Res hominum ex tuto cernere dignus erat,
<ovid. epiced. drusi 1.63> Nec fleri ipse suis nec quenquam flere suorum
<ovid. epiced. drusi 1.64> Nec, quae nos patimur uulgus, et ipse pati-
<ovid. epiced. drusi 1.65> Vidimus erepta maerentem stirpe sororis:
<ovid. epiced. drusi 1.66> Luctus, ut in Druso, publicus ille fuit;
<ovid. epiced. drusi 1.67> Condidit Agrippam quo te, Marcelle, sepulcro,
<ovid. epiced. drusi 1.68> Et cepit generos iam locus ille duos;
<ovid. epiced. drusi 1.69> Vix posito Agrippa tumuli bene ianua clausa est,
<ovid. epiced. drusi 1.70> Percipit officium funeris ecce soror.
<ovid. epiced. drusi 1.71> Ecce ter ante datis iactura nouissima Drusus
<ovid. epiced. drusi 1.72> A magno lacrimas Caesare quartus habet.
<ovid. epiced. drusi 1.73> Claudite iam, Parcae, nimium reserata sepulcra,
<ovid. epiced. drusi 1.74> Claudite: plus iusto iam domus ista patet.
<ovid. epiced. drusi 1.75> Cedis, et incassum tua nomina, Druse, leuantur:
<ovid. epiced. drusi 1.76> Vltima sit fati haec summa querela tui.
<ovid. epiced. drusi 1.77> Iste potest implere dolor uel saecula tota
<ovid. epiced. drusi 1.78> Et magni luctus obtinuisse locum.
<ovid. epiced. drusi 1.79> Multi in te amissi, nec tu, tot turba bonorum,
<ovid. epiced. drusi 1.80> Omnis cui uirtus contigit, unus eras.
<ovid. epiced. drusi 1.81> Nec genetrice tua fecundior ulla parentum,
<ovid. epiced. drusi 1.82> Tot bona per partus quae dedit una duos.
<ovid. epiced. drusi 1.83> Heu, par illud ubi est totidem uirtutibus aequom
<ovid. epiced. drusi 1.84> Et concors pietas nec dubitatus amor?
<ovid. epiced. drusi 1.85> Vidimus attonitum fraterna morte Neronem
<ovid. epiced. drusi 1.86> Pallida promissa flere per ora coma
<ovid. epiced. drusi 1.87> Dissimilemque sui uultu profitente dolorem:
<ovid. epiced. drusi 1.88> Ei mihi, quam toto luctus in ore fuit.
<ovid. epiced. drusi 1.89> Tu tamen extremo moriturum tempore fratrem
<ovid. epiced. drusi 1.90> Vidisti, lacrimas uidit et ille tuas
<ovid. epiced. drusi 1.91> Affigique suis moriens tua pectora sensit
<ovid. epiced. drusi 1.92> Et tenuit uultu lumina fixa tuo,
<ovid. epiced. drusi 1.93> Lumina caerulea iam iamque natantia morte,
<ovid. epiced. drusi 1.94> Lumina fraternas iam subitura manus.
<ovid. epiced. drusi 1.95> At miseranda parens suprema neque oscula legit,
<ovid. epiced. drusi 1.96> Frigida nec fouit membra tremente sinu;
<ovid. epiced. drusi 1.97> Non animam apposito fugientem excepit hiatu
<ovid. epiced. drusi 1.98> Nec sparsit caesas per tua membra comas.
<ovid. epiced. drusi 1.99> Raptus es absenti, dum te fera bella morantur,
<ovid. epiced. drusi 1.100> Vtilior patriae quam tibi, Druse, tuae.
<ovid. epiced. drusi 1.101> Liquitur, ut quondam zephyris et solibus ictae
<ovid. epiced. drusi 1.102> Soluuntur tenerae uere tepente niues.
<ovid. epiced. drusi 1.103> Te queritur casusque malos irrisaque *tales
<ovid. epiced. drusi 1.104> Accusatque annos, ut diuturna, suos.
<ovid. epiced. drusi 1.105> Talis in umbrosis, mitis nunc denique, siluis
<ovid. epiced. drusi 1.106> Deflet Threicium Daulias ales Ityn;
<ovid. epiced. drusi 1.107> Alcyonum tales uentosa per aequora questus
<ovid. epiced. drusi 1.108> Ad surdas tenui uoce sonantur aquas;
<ovid. epiced. drusi 1.109> Sic plumosa nouis plangentes pectora pennis
<ovid. epiced. drusi 1.110> Oeniden subitae concinuistis aues;
<ovid. epiced. drusi 1.111> Sic fleuit Clymene, sic et Clymeneides, alte
<ovid. epiced. drusi 1.112> Cum iuuenis patriis excidit ictus equis.
<ovid. epiced. drusi 1.113> Congelat interdum lacrimas duratque tenetque
<ovid. epiced. drusi 1.114> Suspensasque, oculis fortior, intus agit:
<ovid. epiced. drusi 1.115> Erumpunt iterumque grauant gremiumque sinusque
<ovid. epiced. drusi 1.116> Effusae grauidis uberibusque genis.
<ovid. epiced. drusi 1.117> In uires abiit flendi mora: plenior unda,
<ovid. epiced. drusi 1.118> Defluit exigua siqua retenta mora.
<ovid. epiced. drusi 1.119> Tandem ubi per lacrimas licuit, sed flebilis, orsa est
<ovid. epiced. drusi 1.120> Singultu medios impediente sonos:
<ovid. epiced. drusi 1.121> Nate, breuis fructus, duplicis sors altera partus,
<ovid. epiced. drusi 1.122> Gloria conspectae, nate, parentis, ubi es?
<ovid. epiced. drusi 1.123> Sed neque iam "duplicis", nec iam "sors altera partus",
<ovid. epiced. drusi 1.124> Gloria conspectae nunc quoque matris, ubi es?
<ovid. epiced. drusi 1.125> Heu, modo tantus, ubi es? tumulo portaris et igni.
<ovid. epiced. drusi 1.126> Haec sunt in reditus dona paranda tuos?
<ovid. epiced. drusi 1.127> Sicine dignus eras oculis occurrere matris?
<ovid. epiced. drusi 1.128> Sic ego te reducem digna uidere fui?
<ovid. epiced. drusi 1.129> Caesaris uxori si talia dicere fas est,
<ovid. epiced. drusi 1.130> Iam dubito, magnos an rear esse deos.
<ovid. epiced. drusi 1.131> Nam quid ego admisi? quae non ego numina cultu,
<ovid. epiced. drusi 1.132> Quos ego non potui demeruisse deos?
<ovid. epiced. drusi 1.133> Hic pietatis honos? artus amplector inanis:
<ovid. epiced. drusi 1.134> Euocat hos ipsos flamma rogusque suos.
<ovid. epiced. drusi 1.135> Tene ego sustineo positum scelerata uidere?
<ovid. epiced. drusi 1.136> Tene meae poterunt ungere, nate, manus?
<ovid. epiced. drusi 1.137> Nunc ego te infelix summum teneoque tuorque
<ovid. epiced. drusi 1.138> Effingoque manus oraque ad ora fero?
<ovid. epiced. drusi 1.139> Nunc primum adspiceris consul uictorque parenti?
<ovid. epiced. drusi 1.140> Sic mihi, sic miserae nomina tanta refers?
<ovid. epiced. drusi 1.141> Quos primum uidi fasces, in funere uidi,
<ovid. epiced. drusi 1.142> Et uidi euersos indiciumque mali.
<ovid. epiced. drusi 1.143> Quis credat? matri lux haec carissima uenit,
<ovid. epiced. drusi 1.144> Qua natum in summo uidit honore suom.
<ovid. epiced. drusi 1.145> Iamne ego non felix? iam pars mihi rapta Neronum,
<ovid. epiced. drusi 1.146> Materni celeber nomine Drusus aui?
<ovid. epiced. drusi 1.147> Iamne meus non est nec me facit ille parentem?
<ovid. epiced. drusi 1.148> Iamne fui Drusi mater et ipse fuit?
<ovid. epiced. drusi 1.149> Nec cum uictorem referetur adesse Neronem,
<ovid. epiced. drusi 1.150> Dicere iam potero "maior an alter adest?"
<ovid. epiced. drusi 1.151> Vltima contigimus: ius matris habemus ab uno,
<ovid. epiced. drusi 1.152> Vnius est munus, quod tamen orba negor.
<ovid. epiced. drusi 1.153> Me miseram, extimui, frigusque per ossa cucurrit:
<ovid. epiced. drusi 1.154> Nil ego iam possum certa uocare meum.
<ovid. epiced. drusi 1.155> Hic meus ecce fuit: iubet hic de fratre uereri;
<ovid. epiced. drusi 1.156> Omnia iam metuo: fortior ante fui.
<ovid. epiced. drusi 1.157> Sospite te saltem moriar, Nero: tu mea condas
<ovid. epiced. drusi 1.158> Lumina et excipias hanc animam ore pio.
<ovid. epiced. drusi 1.159> Atque utinam Drusi manus altera et altera fratris
<ovid. epiced. drusi 1.160> Formarent oculos comprimerentque meos.
<ovid. epiced. drusi 1.161> Quod licet, hoc certe, tumulo ponemur in uno,
<ovid. epiced. drusi 1.162> Druse, neque ad ueteres conditus ibis auos;
<ovid. epiced. drusi 1.163> Miscebor cinerique cinis atque ossibus ossa:
<ovid. epiced. drusi 1.164> Hanc lucem celeri turbine Parca neat".
<ovid. epiced. drusi 1.165> Haec et plura refert. lacrimae sua uerba sequuntur
<ovid. epiced. drusi 1.166> Oraque nequiquam per modo questa fluunt.
<ovid. epiced. drusi 1.167> Quin etiam corpus matri uix uixque remissum
<ovid. epiced. drusi 1.168> Exequiis caruit, Liuia, paene suis.
<ovid. epiced. drusi 1.169> Quippe ducem arsuris exercitus omnis in armis
<ovid. epiced. drusi 1.170> Inter quaeque ruit, ponere certus erat:
<ovid. epiced. drusi 1.171> Abstulit inuitis corpus uenerabile frater
<ovid. epiced. drusi 1.172> Et Drusum patriae quod licuitque dedit.
<ovid. epiced. drusi 1.173> Funera ducuntur Romana per oppida Drusi,
<ovid. epiced. drusi 1.174>(Heu facinus) per quae uictor iturus erat,
<ovid. epiced. drusi 1.175> Per quae deletis Raetorum uenerat armis:
<ovid. epiced. drusi 1.176> Ei mihi, quam dispar huic fuit illud iter.
<ovid. epiced. drusi 1.177> Consul init fractis maerentem fascibus Vrbem:
<ovid. epiced. drusi 1.178> Quid faceret uictus, sic ubi uictor init?
<ovid. epiced. drusi 1.179> Maesta domus plangore sonat, cui figere laetus
<ovid. epiced. drusi 1.180> Parta sua dominus uouerat arma manu.
<ovid. epiced. drusi 1.181> Vrbs gemit et uultum miserabilis induit unum:
<ovid. epiced. drusi 1.182> Gentibus aduersis forma sit illa, precor.
<ovid. epiced. drusi 1.183> Incerti clauduntque domos strepitantque per Vrbem:
<ovid. epiced. drusi 1.184> Hic illic pauidi clamque palamque dolent.
<ovid. epiced. drusi 1.185> Iura silent mutaeque tacent sine uindice leges;
<ovid. epiced. drusi 1.186> Aspicitur toto purpura nulla foro.
<ovid. epiced. drusi 1.187> Dique latent templis neque iniqua ad funera uultus
<ovid. epiced. drusi 1.188> Praebent nec poscunt tura ferenda rogo.
<ovid. epiced. drusi 1.189> Obscuros delubra tenent; pudet ora colentum
<ovid. epiced. drusi 1.190> Aspicere inuidiae, quam meruere, metu.
<ovid. epiced. drusi 1.191> Atque aliquis de plebe pius pro paupere nato
<ovid. epiced. drusi 1.192> Sustulerat timidas sidera ad alta manus,
<ovid. epiced. drusi 1.193> Iamque precaturus "quid ego autem credulus" inquit
<ovid. epiced. drusi 1.194>"Suscipiam in nullos irrita uota deos?
<ovid. epiced. drusi 1.195> Liuia, non illo? pro Druso Liuia mouit,
<ovid. epiced. drusi 1.196> Nos erimus magno maxima cura Ioui?
<ovid. epiced. drusi 1.197> Dixit et iratu? uota insuscepta reliquit
<ovid. epiced. drusi 1.198> Durauitque animum destituitque preces.
<ovid. epiced. drusi 1.199> Obuia turba ruit lacrimisque rigantibus ora
<ovid. epiced. drusi 1.200> Consulis erepti publica damna refert.
<ovid. epiced. drusi 1.201> Omnibus idem oculi, par est concordia flendi:
<ovid. epiced. drusi 1.202> Funeris exequiis adsumus omnis eques.
<ovid. epiced. drusi 1.203> Omnis adest aetas, maerent iuuenesque senesque,
<ovid. epiced. drusi 1.204> Ausoniae matres Ausoniaeque nurus.
<ovid. epiced. drusi 1.205> Auctorisque sui praefertur imagine maesta
<ovid. epiced. drusi 1.206> Quae uictrix templis debita laurus erat.
<ovid. epiced. drusi 1.207> Certat onus lecti generosa subire iuuentus
<ovid. epiced. drusi 1.208> Et studet officio sedula colla dare.
<ovid. epiced. drusi 1.209> Et uoce et lacrimis laudasti, Caesar, alumnum,
<ovid. epiced. drusi 1.210> Tristia cum medius rumperet orsa dolor.
<ovid. epiced. drusi 1.211> Tu letum optasti, dis auersantibus omen,
<ovid. epiced. drusi 1.212> Par tibi, si sinerent te tua fata mori.
<ovid. epiced. drusi 1.213> Sed tibi debetur caelum, te fulmine pollens
<ovid. epiced. drusi 1.214> Accipiet cupidi regia magna Iouis.
<ovid. epiced. drusi 1.215> Quod petiit tulit ille, tibi ut sua facta placerent,
<ovid. epiced. drusi 1.216> Magnaque laudatus praemia mortis habet.
<ovid. epiced. drusi 1.217> Armataeque rogum celebrant de more cohortes:
<ovid. epiced. drusi 1.218> Has? pedes exequias reddit equesque duci.
<ovid. epiced. drusi 1.219> Te clamore uocant iterumque iterumque supremo,
<ovid. epiced. drusi 1.220> At uox aduersis collibus icta redit.
<ovid. epiced. drusi 1.221> Ipse pater flauis Tiberinus adhorruit undis,
<ovid. epiced. drusi 1.222> Sustulit et medio nubilus amne caput.
<ovid. epiced. drusi 1.223> Tum salice implexum muscoque et harundine crinem
<ovid. epiced. drusi 1.224> Caeruleum magna legit ab ore manu
<ovid. epiced. drusi 1.225> Vberibusque oculis lacrimarum flumina misit:
<ovid. epiced. drusi 1.226> Vix capit adiectas alueus altus aquas.
<ovid. epiced. drusi 1.227> Iamque rogi flammas exstinguere fluminis ictu,
<ovid. epiced. drusi 1.228> Corpus et intactum tollere certus erat,
<ovid. epiced. drusi 1.229> Sustentabat aquas cursusque inhibebat <ad> aequor,
<ovid. epiced. drusi 1.230> Vt posset toto proluere amne rogum,
<ovid. epiced. drusi 1.231> Sed Mauors, templo uicinus et accola campi,
<ovid. epiced. drusi 1.232> Tot dixit siccis uerba neque ipse genis:
<ovid. epiced. drusi 1.233> Quamquam amnes decet ira, tamen, Tiberine, quiescas:
<ovid. epiced. drusi 1.234> Non tibi, non ullis uincere fata datur.
<ovid. epiced. drusi 1.235> Iste meus periit, periit arma inter et enses
<ovid. epiced. drusi 1.236> Et dux pro patria: funera *causa latet.
<ovid. epiced. drusi 1.237> Quod potui tribuisse, dedi: uictoria parta est;
<ovid. epiced. drusi 1.238> Auctor abit(==A-BI+T) operis, sed tamen extat opus.
<ovid. epiced. drusi 1.239> Quondam ego tentaui Clothoque duasque sorores,
<ovid. epiced. drusi 1.240> Pollice quae certo pensa seuera trahunt,
<ovid. epiced. drusi 1.241> Vt Remus Iliades et frater conditor Vrbis
<ovid. epiced. drusi 1.242> Effugerent aliqua stagna profunda uia.
<ovid. epiced. drusi 1.243> De tribus una mihi "partem accipe quae datur" inquit
<ovid. epiced. drusi 1.244>"Muneris: ex istis quod petis alter erit.
<ovid. epiced. drusi 1.245> Hic tibi, mox Veneri Caesar promissus uterque:
<ovid. epiced. drusi 1.246> Hos debet solos Martia Roma deos".
<ovid. epiced. drusi 1.247> Sic cecinere deae, nec tu, Tiberine, repugna
<ovid. epiced. drusi 1.248> Irrite nec flammas amne morare tuo
<ovid. epiced. drusi 1.249> Nec iuuenis positi supremos destrue honores.
<ovid. epiced. drusi 1.250> Vade age et immissis labere pronus aquis".
<ovid. epiced. drusi 1.251> Paret et in longum spatiosas explicat undas
<ovid. epiced. drusi 1.252> Structaque pendenti pumice tecta subit.
<ovid. epiced. drusi 1.253> Flamma diu cunctata caput contingere sanctum
<ovid. epiced. drusi 1.254> Errauit posito lenta sub usque toro.
<ovid. epiced. drusi 1.255> Tandem ubi complexa est siluas alimentaque sumpsit,
<ovid. epiced. drusi 1.256> Aethera subiectis lambit et astra comis,
<ovid. epiced. drusi 1.257> Qualis in Herculeae colluxit collibus Oetae,
<ovid. epiced. drusi 1.258> Cum sunt imposito membra cremata deo.
<ovid. epiced. drusi 1.259> Vritur heu decor ille uiri generosaque forma
<ovid. epiced. drusi 1.260> Et facilis uultus, uritur ille uigor
<ovid. epiced. drusi 1.261> Victricesque manus facundaque principis ora
<ovid. epiced. drusi 1.262> Pectoraque, ingenii magna capaxque domus.
<ovid. epiced. drusi 1.263> Spes quoque multorum flammis uruntur in isdem,
<ovid. epiced. drusi 1.264> Iste rogus miserae uiscera matris habet.
<ovid. epiced. drusi 1.265> Facta ducis uiuent operosaque gloria rerum:
<ovid. epiced. drusi 1.266> Haec manet, haec auidos effugit una rogos.
<ovid. epiced. drusi 1.267> Pars erit historiae totoque legetur in aeuo
<ovid. epiced. drusi 1.268> Seque opus ingeniis carminibusque dabit.
<ovid. epiced. drusi 1.269> Stabis et in rostris tituli speciosus honore
<ovid. epiced. drusi 1.270> Causaque dicemur nos tibi, Druse, necis.
<ovid. epiced. drusi 1.271> At tibi ius ueniae superest, Germania, nullum:
<ovid. epiced. drusi 1.272> Postmodo tu poenas, barbare, morte dabis.
<ovid. epiced. drusi 1.273> Aspiciam regum liuentia colla catenis
<ovid. epiced. drusi 1.274> Duraque per saeuas uincula nexa manus
<ovid. epiced. drusi 1.275> Et tandem trepidos uultus inque illa ferocum
<ovid. epiced. drusi 1.276> Inuitis lacrimas decidere ora genis.
<ovid. epiced. drusi 1.277> Spiritus ille minax et Drusi morte superbus
<ovid. epiced. drusi 1.278> Carnifici in maesto carcere dandus erit.
<ovid. epiced. drusi 1.279> Consistam laetisque oculis laetusque uidebo
<ovid. epiced. drusi 1.280> Strata per obscaenas corpora nuda uias.
<ovid. epiced. drusi 1.281> Hunc Aurora diem spectacula tanta ferentem
<ovid. epiced. drusi 1.282> Quam primum croceis roscida portet equis
<ovid. epiced. drusi 1.283> Adice Ledaeos, concordia sidera, fratres
<ovid. epiced. drusi 1.284> Templaque Romano conspicienda foro
<ovid. epiced. drusi 1.285>-Quam paruo numeros impleuit principis aeuo,
<ovid. epiced. drusi 1.286> In patriam meritis occubuitque senex-
<ovid. epiced. drusi 1.287> Nec sua conspiciet -miserum me- munera Drusus
<ovid. epiced. drusi 1.288> Nec sua prae templi nomina fronte leget.
<ovid. epiced. drusi 1.289> Saepe Nero illacrimans summissa uoce loquetur
<ovid. epiced. drusi 1.290>"Cur adeo fratres heu sine fratre deos?"
<ovid. epiced. drusi 1.291> Certus eras numquam nisi uictor, Druse, reuerti;
<ovid. epiced. drusi 1.292> Haec te debuerant tempora: uictor eras.
<ovid. epiced. drusi 1.293> Consule nos, duce nos, duce iam uictore caremus:
<ovid. epiced. drusi 1.294> Inuenit tota maeror in Vrbe locum.
<ovid. epiced. drusi 1.295> At comitum squalent immissis ora capillis,
<ovid. epiced. drusi 1.296> Infelix, Druso sed pia turba suo.
<ovid. epiced. drusi 1.297> Quorum aliquis tendens in te sua bracchia dixit
<ovid. epiced. drusi 1.298>"Cur sine me, cur sic incomitatus abis?"
<ovid. epiced. drusi 1.299> Quid referam de te, dignissima coniuge Druso
<ovid. epiced. drusi 1.300> Atque eadem Drusi digna parente nurus?
<ovid. epiced. drusi 1.301> Par bene compositum: iuuenum fortissimus alter,
<ovid. epiced. drusi 1.302> Altera tam forti mutua cura uiro.
<ovid. epiced. drusi 1.303> Femina tu princeps, tu filia Caesaris illi
<ovid. epiced. drusi 1.304> Nec minor es magni coniuge uisa Iouis.
<ovid. epiced. drusi 1.305> Tu concessus amor, tu solus et ultimus illi,
<ovid. epiced. drusi 1.306> Tu requies fesso grata laboris eras.
<ovid. epiced. drusi 1.307> Te moriens per uerba nouissima questus abesse,
<ovid. epiced. drusi 1.308> Et mota in nomen frigida lingua tuom.
<ovid. epiced. drusi 1.309> Infelix recipis non quem promiserat ipse,
<ovid. epiced. drusi 1.310> Nec qui missus erat nec tuos ille redit,
<ovid. epiced. drusi 1.311> Nec tibi deletos poterit narrare Sicambros,
<ovid. epiced. drusi 1.312> Ensibus et Sueuos(==SVEVOS) terga dedisse suis
<ovid. epiced. drusi 1.313> Fluminaque et montes et nomina magna locorum
<ovid. epiced. drusi 1.314> Et siquid miri uidit in orbe nouo.
<ovid. epiced. drusi 1.315> Frigidus ille tibi corpusque refertur inane,
<ovid. epiced. drusi 1.316> Quemque premat sine te, sternitur ecce torus.
<ovid. epiced. drusi 1.317> Quo raperis laniata comas similisque furenti?
<ovid. epiced. drusi 1.318> Quo ruis attonita quid petis ora manu?
<ovid. epiced. drusi 1.319> Hoc fuit Andromaches, cum uir religatus ad axem
<ovid. epiced. drusi 1.320> Terruit admissos sanguinolentus equos.
<ovid. epiced. drusi 1.321> Hoc fuit Euadnes tunc, cum ferienda coruscis
<ovid. epiced. drusi 1.322> Fulminibus Capaneus impauida ora dedit.
<ovid. epiced. drusi 1.323> Quid mortem tibi maesta rogas amplexaque natos
<ovid. epiced. drusi 1.324> Pignora de Druso sola relicta tenes
<ovid. epiced. drusi 1.325> Et modo per somnos agitaris imagine falsa
<ovid. epiced. drusi 1.326> Teque tuo Drusum credis habere sinu
<ovid. epiced. drusi 1.327> Et subito temptasque manu sperasque receptum,
<ovid. epiced. drusi 1.328> Quaeris et in uacui parte priore tori?
<ovid. epiced. drusi 1.329> Ille pio, si non temere haec creduntur, in aruo
<ovid. epiced. drusi 1.330> Inter honoratos excipietur auos,
<ovid. epiced. drusi 1.331> Magnaque maternis maioribus, aequa paternis
<ovid. epiced. drusi 1.332> Gloria quadriiugis aureus ibit equis,
<ovid. epiced. drusi 1.333> Regalique habitu curruque superbus eburno
<ovid. epiced. drusi 1.334> Fronde triumphali tempora uinctus erit.
<ovid. epiced. drusi 1.335> Accipient iuuenem Germanica signa ferentem,
<ovid. epiced. drusi 1.336> Consulis imperio conspicuomque decus
<ovid. epiced. drusi 1.337> Gaudebuntque suae merito cognomine gentis,
<ovid. epiced. drusi 1.338> Quod solum domito uictor ab hoste tulit.
<ovid. epiced. drusi 1.339> Vix credent tantum rerum cepisse tot annos,
<ovid. epiced. drusi 1.340> Magna uiri latum quaerere facta locum.
<ovid. epiced. drusi 1.341> Haec ipsum sublime ferent, haec, optima mater,
<ovid. epiced. drusi 1.342> Debuerint luctus attenuare tuos.
<ovid. epiced. drusi 1.343> Femina digna illis, quos aurea condidit aetas,
<ovid. epiced. drusi 1.344> Principibus natis, principe digna uiro,
<ovid. epiced. drusi 1.345> Quid deceat Drusi matrem matremque Neronis
<ovid. epiced. drusi 1.346> Aspice, quo surgas, aspice, mane toro.
<ovid. epiced. drusi 1.347> Non eadem uulgusque decent et lumina rerum:
<ovid. epiced. drusi 1.348> Est quod praecipuom debeat ista domus.
<ovid. epiced. drusi 1.349> Imposuit te alto Fortuna locumque tueri
<ovid. epiced. drusi 1.350> Iussit honoratum: Liuia, perfer onus.
<ovid. epiced. drusi 1.351> Ad te oculos auresque trahis, tua facta notamus,
<ovid. epiced. drusi 1.352> Nec uox missa potest principis ore tegi.
<ovid. epiced. drusi 1.353> Alta mane supraque(==SU+PRAQVE) tuos exurge dolores
<ovid. epiced. drusi 1.354> Infragilemque animum, quod potes, usque tene.
<ovid. epiced. drusi 1.355> An melius per te uirtutum exempla petemus
<ovid. epiced. drusi 1.356> Quam si Romanae principis edis opus?
<ovid. epiced. drusi 1.357> Fata manent omnis, omnis expectat auarus
<ovid. epiced. drusi 1.358> Portitor et turbae uix satis una ratis.
<ovid. epiced. drusi 1.359> Tendimus huc omnes, metam properamus ad unam,
<ovid. epiced. drusi 1.360> Omnia sub leges Mors uocat atra suas.
<ovid. epiced. drusi 1.361> Ecce necem intentam caelo terraeque fretoque,
<ovid. epiced. drusi 1.362> Casurum triplex uaticinantur opus:
<ovid. epiced. drusi 1.363> I nunc et rebus tanta impendente ruina
<ovid. epiced. drusi 1.364> In te solam oculos et tua damna refer.
<ovid. epiced. drusi 1.365> Maximus ille quidem iuuenum spes publica uixit
<ovid. epiced. drusi 1.366> Et, qua natus erat, gloria summa domus.
<ovid. epiced. drusi 1.367> Sed mortalis erat, nec tu secura fuisti
<ovid. epiced. drusi 1.368> Fortia progenie bella gerente tua.
<ovid. epiced. drusi 1.369> Vita data est utenda, data est sine faenore nobis
<ovid. epiced. drusi 1.370> Mutua nec certa persoluenda(==PERSOLUENDA) die.
<ovid. epiced. drusi 1.371> Fortuna arbitriis tempus dispensat iniquis:
<ovid. epiced. drusi 1.372> Illa rapit iuuenes, sustinet illa senes,
<ovid. epiced. drusi 1.373> Quaque ruit, furibunda ruit totumque per orbem
<ovid. epiced. drusi 1.374> Fulminat et caecis caeca triumphat equis.
<ovid. epiced. drusi 1.375> Regna deae immitis parce irritare querendo,
<ovid. epiced. drusi 1.376> Sollicitare animos parce potentis erae.
<ovid. epiced. drusi 1.377> Quae tamen hoc uno tristis tibi tempore uenit,
<ovid. epiced. drusi 1.378> Saepe eadem rebus fauit amica tuis:
<ovid. epiced. drusi 1.379> Nata quod alte es quodque es fetibus aucta duobus,
<ovid. epiced. drusi 1.380> Quodque etiam magno consociata Ioui,
<ovid. epiced. drusi 1.381> Quod semper domito rediit tibi Caesar ab orbe,
<ovid. epiced. drusi 1.382> Gessit et inuicta prospera bella manu,
<ovid. epiced. drusi 1.383> Quod spes implerunt maternaque uota Nerones,
<ovid. epiced. drusi 1.384> Quod pulsus totiens hostis utroque duce:
<ovid. epiced. drusi 1.385> Rhenus et Alpinae ualles et sanguine nigro
<ovid. epiced. drusi 1.386> Decolor infecta testis Isarcus aqua,
<ovid. epiced. drusi 1.387> Danuuiusque rapax et Dacius orbe remoto
<ovid. epiced. drusi 1.388> Apulus -huic hosti perbreue Pontus iter-
<ovid. epiced. drusi 1.389> Armeniusque fugax et tandem Dalmata supplex
<ovid. epiced. drusi 1.390> Summaque dispersi per iuga Pannonii
<ovid. epiced. drusi 1.391> Et modo Germani Romanis cognitus orbis:
<ovid. epiced. drusi 1.392> Aspice quam meritis culpa sit una minor.
<ovid. epiced. drusi 1.393> Adde quod est absens functus nec cernere nati
<ovid. epiced. drusi 1.394> Semineces oculos sustinuere tui,
<ovid. epiced. drusi 1.395> Qui dolor et menti lenissimus influit aegrae,
<ovid. epiced. drusi 1.396> Accipere es luctus aure coacta tuos,
<ovid. epiced. drusi 1.397> Praeuertitque metus per longa pericula luctum,
<ovid. epiced. drusi 1.398> Tu quibus auditis anxia mentis eras:
<ovid. epiced. drusi 1.399> Non ex praecipiti dolor in tua pectora uenit,
<ovid. epiced. drusi 1.400> Sed per mollitos ante timore gradus.
<ovid. epiced. drusi 1.401> Iuppiter ante dedit fati mala signa cruenti,
<ovid. epiced. drusi 1.402> Flammifera petiit cum tria templa manu:
<ovid. epiced. drusi 1.403> Iunonisque grauis nocte impauidaeque Mineruae
<ovid. epiced. drusi 1.404> Sanctaque et immensi Caesaris icta domus.
<ovid. epiced. drusi 1.405> Sidera quin etiam caelo fugisse feruntur,
<ovid. epiced. drusi 1.406> Lucifer et solitas destituisse uias.
<ovid. epiced. drusi 1.407> Lucifer in toto nulli comparuit orbe,
<ovid. epiced. drusi 1.408> Et uenit stella non praeeunte dies.
<ovid. epiced. drusi 1.409> Sideris hoc obitus terris instare monebat
<ovid. epiced. drusi 1.410> Et mergi Stygia nobile lumen aqua.
<ovid. epiced. drusi 1.411> At tu, qui superes maestae solacia matri,
<ovid. epiced. drusi 1.412> Comprecor illi ipsi conspiciare senex
<ovid. epiced. drusi 1.413> Perque annos diuturnus eas fratrisque tuosque,
<ovid. epiced. drusi 1.414> Et uiuat nato cum sene mater anus.
<ovid. epiced. drusi 1.415> Euentura precor: deus excusare priora
<ovid. epiced. drusi 1.416> Dum uolet, a Druso cetera laeta dabit.
<ovid. epiced. drusi 1.417> Tu tamen icta potes tanto indulgere dolori,
<ovid. epiced. drusi 1.418> Longius ut nolis (heu male fortis) ali?
<ovid. epiced. drusi 1.419> Vix etiam fueras paucas uitalis in horas,
<ovid. epiced. drusi 1.420> Obtulit inuitae cum tibi Caesar opem
<ovid. epiced. drusi 1.421> Admouitque preces et ius immiscuit illis
<ovid. epiced. drusi 1.422> Aridaque affusa guttura tinxit aqua.
<ovid. epiced. drusi 1.423> Nec minor est nato seruandae cura parentis:
<ovid. epiced. drusi 1.424> Hic adhibet blandas, nec sine iure, preces.
<ovid. epiced. drusi 1.425> Coniugis et nati meritum peruenit ad omnis,
<ovid. epiced. drusi 1.426> Coniugis et nati, Liuia, sospes ope es.
<ovid. epiced. drusi 1.427> Supprime iam lacrimas: non est reuocabilis istis,
<ovid. epiced. drusi 1.428> Quem semel umbrifera nauita lintre tulit.
<ovid. epiced. drusi 1.429> Hectora tot fratres, tot defleuere sorores
<ovid. epiced. drusi 1.430> Et pater et coniux Astyanaxque puer
<ovid. epiced. drusi 1.431> Et longaeua parens: tamen ille redemptus ad ignes,
<ovid. epiced. drusi 1.432> Nullaque per Stygias umbra renauit aquas.
<ovid. epiced. drusi 1.433> Contigit hoc etiam Thetidi: populator Achilles
<ovid. epiced. drusi 1.434> Iliaca ambustis ossibus arua premit.
<ovid. epiced. drusi 1.435> Illi caeruleum Panope matertera crinem
<ovid. epiced. drusi 1.436> Soluit et immensas fletibus auxit aquas,
<ovid. epiced. drusi 1.437> Consortesque deae centum longaeuaque magni
<ovid. epiced. drusi 1.438> Oceani coniux Oceanusque pater
<ovid. epiced. drusi 1.439> Et Thetis ante omnis, sed nec Thetis ipsa neque omnes
<ovid. epiced. drusi 1.440> Mutarunt auidi tristia iura dei.
<ovid. epiced. drusi 1.441> Prisca quid huc repeto? Marcellum Octauia fleuit,
<ovid. epiced. drusi 1.442> Et fleuit populo Caesar utrumque palam.
<ovid. epiced. drusi 1.443> Sed rigidum ius est et ineuitabile Mortis,
<ovid. epiced. drusi 1.444> Stant rata non ulla fila tenenda manu.
<ovid. epiced. drusi 1.445> Ipse tibi emissus nebulosum litus Auerni
<ovid. epiced. drusi 1.446>-Sic liceat- forti uerba tot ore sonet:
<ovid. epiced. drusi 1.447>"Quid numeras annos? uixi maturior annis:
<ovid. epiced. drusi 1.448> Acta senem faciunt: haec numeranda tibi:
<ovid. epiced. drusi 1.449> His aeuom fuit implendum, non segnibus annis;
<ovid. epiced. drusi 1.450> Hostibus eueniat longa senecta metu.
<ovid. epiced. drusi 1.451> Hoc ataui monuere mei proauique Nerones:
<ovid. epiced. drusi 1.452> Fregerunt ambo Punica bella duces;
<ovid. epiced. drusi 1.453> Hoc domus ista docet, per te mea, Caesaris alti:
<ovid. epiced. drusi 1.454> Exitus hic, mater, debuit esse meus.
<ovid. epiced. drusi 1.455> Nec meritis, quamquam illa iuuant magis, abfuit ipsis,
<ovid. epiced. drusi 1.456> Mater, honos: titulis nomina plena uides.
<ovid. epiced. drusi 1.457> Consul et ignoti uictor Germanicus orbis,
<ovid. epiced. drusi 1.458> Cui fuit heu mortis publica causa, legor.
<ovid. epiced. drusi 1.459> Cingor Apollinea uictricia tempora lauro
<ovid. epiced. drusi 1.460> Et sensi exequias funeris ipse mei,
<ovid. epiced. drusi 1.461> Decursusque uirum notos mihi donaque regum
<ovid. epiced. drusi 1.462> Cunctaque per titulos oppida lecta suos,
<ovid. epiced. drusi 1.463> Et quo me officio portauerit illa iuuentus,
<ovid. epiced. drusi 1.464> Quae fuit ante meum tam generosa torum.
<ovid. epiced. drusi 1.465> Denique laudari sacrato Caesaris ore
<ovid. epiced. drusi 1.466> Emerui, lacrimas elicuique deo.
<ovid. epiced. drusi 1.467> Et cuiquam miserandus ero? iam comprime fletus.
<ovid. epiced. drusi 1.468> Hoc ego, qui flendi sum tibi causa, rogo".
<ovid. epiced. drusi 1.469> Haec sentit Drusus, si quid modo sentit in umbra,
<ovid. epiced. drusi 1.470> Nec tu de tanto crede minora uiro.
<ovid. epiced. drusi 1.471> Est tibi, sitque precor, multorum filius instar,
<ovid. epiced. drusi 1.472> Parsque tui partus sit tibi salua prior;
<ovid. epiced. drusi 1.473> Est coniux, tutela hominum, quo sospite uestram,
<ovid. epiced. drusi 1.474> Liuia, funestam dedecet esse domum.
