<avson. urb. 1.1> Prima urbes inter, diuum domus, aurea Roma.
<avson. urb. 1.2> Constantinopoli assurgit Carthago priori,
<avson. urb. 1.3> Non toto cessura gradu, quia tertia dici
<avson. urb. 1.4> Fastidit, non ausa locum sperare secundum,
<avson. urb. 1.5> Qui fuit ante parum. uetus hanc opulentia praefert,
<avson. urb. 1.6> Hanc fortuna recens: fuit haec, subit ista nouisque
<avson. urb. 1.7> Excellens meritis ueterem praestringit honorem
<avson. urb. 1.8> Et Constantino concedere cogit Elissam.
<avson. urb. 1.9> Accusat Carthago deos iam plena pudoris
<avson. urb. 1.10> Nunc quoque si cedat, Romam uix passa priorem.
<avson. urb. 1.11> Componat uestros fortuna antiqua tumores:
<avson. urb. 1.12> Ite pares tandem, memores quod numine diuum
<avson. urb. 1.13> Angustas mutastis opes et nomina, tu cum
<avson. urb. 1.14> Byzantina Lygos, tu Punica Byrsa fuisti.
<avson. urb. 1.15> Tertia Phoebeae lauri domus Antiochia,
<avson. urb. 1.16> Vellet Alexandri si quarta colonia poni.
<avson. urb. 1.17> Ambarum locus unus, et has furor ambitionis
<avson. urb. 1.18> In certamen agit uitiorum. turbida uulgo
<avson. urb. 1.19> Vtraque et amentis populi male sana tumultu:
<avson. urb. 1.20> Haec Nilo munita quod est penitusque repostis
<avson. urb. 1.21> Insinuata locis, fecunda et tuta superbit,
<avson. urb. 1.22> Illa quod infidis opponitur aemula Persis.
<avson. urb. 1.23> Et uos ite pares Macetumque attollite nomen.
<avson. urb. 1.24> Magnus Alexander te condidit: illa Seleucum
<avson. urb. 1.25> Nuncupat, ingenitum cuius fuit ancora signum,
<avson. urb. 1.26> Qualis inusta solet, generis nota certa; per omnem
<avson. urb. 1.27> Nam subolis seriem natiua cucurrit imago.
<avson. urb. 1.28> Armipotens dudum celebrari Gallia gestit
<avson. urb. 1.29> Treuericaeque urbis solium, quae proxima Rheno
<avson. urb. 1.30> Pacis ut in mediae gremio secura quiescit,
<avson. urb. 1.31> Imperii uires quod alit, quod uestit et armat.
<avson. urb. 1.32> Lata per extentum procurrunt moenia collem:
<avson. urb. 1.33> Largus tranquillo praelabitur amne Mosella,
<avson. urb. 1.34> Longinqua omnigenae uectans commercia terrae.
<avson. urb. 1.35> Et Mediolani mira omnia: copia rerum,
<avson. urb. 1.36> Innumerae cultaeque domus, facunda uirorum
<avson. urb. 1.37> Ingenia et mores laeti, tum duplice muro
<avson. urb. 1.38> Amplificata loci species populique uoluptas
<avson. urb. 1.39> Circus et inclusi moles cuneata theatri;
<avson. urb. 1.40> Templa Palatinaeque arces opulensque moneta
<avson. urb. 1.41> Et regio Herculei celebris sub honore lauacri;
<avson. urb. 1.42> Cunctaque marmoreis ornata peristyla signis
<avson. urb. 1.43> Moeniaque in ualli formam circumdata limbo.
<avson. urb. 1.44> Omnia quae magnis operum uelut aemula formis
<avson. urb. 1.45> Excellunt nec iuncta premit uicinia Romae.
<avson. urb. 1.46> Nec Capuam pelago cultuque penuque potentem,
<avson. urb. 1.47> Deliciis opibus famaque priore silebo,
<avson. urb. 1.48> Fortuna uariante uices, quae freta secundis
<avson. urb. 1.49> Nesciuit seruare modum. nunc subdita Romae
<avson. urb. 1.50> Aemula, nunc fidei memor, ante infida, senatum
<avson. urb. 1.51> Sperneret an coleret dubitans, sperare curules
<avson. urb. 1.52> Campanis ausa auspiciis unoque suorum
<avson. urb. 1.53> Consule, ut imperium diuisi attolleret orbis.
<avson. urb. 1.54> Quin etiam rerum dominam Latiique parentem
<avson. urb. 1.55> Appetiit bello, ducibus non freta togatis,
<avson. urb. 1.56> Hannibalis iurata armis, deceptaque in hostis
<avson. urb. 1.57> Seruitium demens specie transiuit erili,
<avson. urb. 1.58> Mox ut in occasum uitiis communibus acti
<avson. urb. 1.59> Corruerent Poeni luxu, Campania fastu.
<avson. urb. 1.60> Heu numquam stabilem sortita superbia sedem!
<avson. urb. 1.61> Illa potens opibusque ualens, Roma altera quondam,
<avson. urb. 1.62> Comere quae paribus potuit fastigia conis,
<avson. urb. 1.63> Octauum reiecta locum uix paene tuetur.
<avson. urb. 1.64> Non erat iste locus; merito tamen aucta recenti
<avson. urb. 1.65> Nona inter claras, Aquileia, cieberis urbes,
<avson. urb. 1.66> Itala ad Illyricos obiecta colonia montes,
<avson. urb. 1.67> Moenibus et portu celeberrima. sed magis illud
<avson. urb. 1.68> Eminet, extremo quod te sub tempore legit,
<avson. urb. 1.69> Solueret exacto cui sera piacula lustro
<avson. urb. 1.70> Maximus, armigeri quondam sub nomine lixa.
<avson. urb. 1.71> Felix, quae tanti spectatrix laeta triumphi
<avson. urb. 1.72> Punisti Ausonio Rutupinum Marte latronem.
<avson. urb. 1.73> Pande, duplex Arelate, tuos blanda hospita portus,
<avson. urb. 1.74> Gallula Roma Arelas, quam Narbo Martius et quam
<avson. urb. 1.75> Accolit Alpinis opulenta Vienna colonis,
<avson. urb. 1.76> Praecipitis Rhodani sic intercisa fluentis,
<avson. urb. 1.77> Vt mediam facias nauali ponte plateam,
<avson. urb. 1.78> Per quem Romani commercia suscipis orbis
<avson. urb. 1.79> Nec cohibes populosque alios et moenia ditas,
<avson. urb. 1.80> Gallia quis fruitur gremioque Aquitanica lato.
<avson. urb. 1.81> Clara mihi post has memorabere, nomen Hiberum,
<avson. urb. 1.82> Hispalis, aequoreus quam praeterlabitur amnis,
<avson. urb. 1.83> Summittit cui tota suos Hispania fasces.
<avson. urb. 1.84> Corduba non, non arce potens tibi Tarraco certat
<avson. urb. 1.85> Quaeque sinu pelagi iactat se Bracara diues.
<avson. urb. 1.86> Nunc et terrigenis patribus memoremus Athenas,
<avson. urb. 1.87> Pallados et Consi quondam certaminis arcem,
<avson. urb. 1.88> Paciferae primum cui contigit arbor oliuae,
<avson. urb. 1.89> Attica facundae cuius mera gloria linguae,
<avson. urb. 1.90> Vnde per Ioniae populos et nomen Achaeum
<avson. urb. 1.91>+uersa graia+ manus centum se effudit in urbes.
<avson. urb. 1.92> Quis Catinam sileat, quis quadruplices Syracusas?
<avson. urb. 1.93> Hanc ambustorum fratrum pietate celebrem,
<avson. urb. 1.94> Illam complexam miracula fontis et amnis,
<avson. urb. 1.95> Qua maris Ionii subter uada salsa meantes
<avson. urb. 1.96> Consociant dulces placita sibi sede liquores,
<avson. urb. 1.97> Incorruptarum miscentes oscula aquarum.
<avson. urb. 1.98> Non umquam altricem nostri reticebo Tolosam,
<avson. urb. 1.99> Coctilibus muris quam circuit ambitus ingens
<avson. urb. 1.100> Perque latus pulchro praelabitur amne Garunna,
<avson. urb. 1.101> Innumeris cultam populis, confinia propter
<avson. urb. 1.102> Ninguida Pyrenes et pinea Cebennarum,
<avson. urb. 1.103> Inter Aquitanas gentes et nomen Hiberum.
<avson. urb. 1.104> Quae modo quadruplices ex se cum effuderit urbes,
<avson. urb. 1.105> Non ulla exhaustae sentit dispendia plebis,
<avson. urb. 1.106> Quos genuit cunctos gremio complexa colonos.
<avson. urb. 1.107> Nec tu, Martie Narbo, silebere, nomine cuius
<avson. urb. 1.108> Fusa per immensum quondam prouincia regnum
<avson. urb. 1.109> Obtinuit multos dominandi iure colonos.
<avson. urb. 1.110> Insinuant qua se Sequanis Allobroges oris
<avson. urb. 1.111> Excluduntque Italos Alpina cacumina fines,
<avson. urb. 1.112> Qua Pyrenaicis niuibus dirimuntur Hiberi,
<avson. urb. 1.113> Qua rapitur praeceps Rhodanus genitore Lemanno
<avson. urb. 1.114> Interiusque premunt Aquitanica rura Cebennae
<avson. urb. 1.115> Vsque in Tectosages, paganica nomina, Volcas,
<avson. urb. 1.116> Totum Narbo fuit. tu Gallia prima togati
<avson. urb. 1.117> Nominis attollis Latio proconsule fasces.
<avson. urb. 1.118> Quis memoret portusque tuos montesque lacusque,
<avson. urb. 1.119> Quis populos uario discrimine uestis et oris?
<avson. urb. 1.120> Quodque tibi Pario quondam de marmore templum
<avson. urb. 1.121> Tantae molis erat quantam non sperneret olim
<avson. urb. 1.122> Tarquinius Catulusque iterum postremus et ille
<avson. urb. 1.123> Aurea qui statuit Capitoli culmina Caesar?
<avson. urb. 1.124> Te maris Eoi merces et Hiberica ditant
<avson. urb. 1.125> Aequora, te classes Libyci Siculique profundi:
<avson. urb. 1.126> Et quicquid uario per flumina, per freta cursu
<avson. urb. 1.127> Aduehitur, toto tibi nauigat orbe cataplus.
<avson. urb. 1.128> Impia iamdudum condemno silentia, quod te,
<avson. urb. 1.129> O patria, insignem Baccho fluuiisque uirisque,
<avson. urb. 1.130> Moribus ingeniisque hominum procerumque senatu,
<avson. urb. 1.131> Non inter primas memorem, quasi conscius urbis
<avson. urb. 1.132> Exiguae immeritas dubitem contingere laudes.
<avson. urb. 1.133> Non pudor hinc nobis. nec enim mihi barbara Rheni
<avson. urb. 1.134> Ora nec arctoo domus est glacialis in Haemo:
<avson. urb. 1.135> Burdigala est natale solum, clementia caeli
<avson. urb. 1.136> Mitis ubi et riguae larga indulgentia terrae,
<avson. urb. 1.137> Ver longum brumaeque nouo cum sole tepentes
<avson. urb. 1.138> Aestifluique amnes, quorum iuga uitea subter
<avson. urb. 1.139> Feruent aequoreos imitata fluenta meatus.
<avson. urb. 1.140> Quadrua murorum species, sic turribus altis
<avson. urb. 1.141> Ardua ut aerias intrent fastigia nubes.
<avson. urb. 1.142> Distinctas interne uias mirere, domorum
<avson. urb. 1.143> Dispositum et latas nomen seruare plateas,
<avson. urb. 1.144> Tum respondentes directa in compita portas
<avson. urb. 1.145> Per mediumque urbis fontani fluminis alueum;
<avson. urb. 1.146> Quem pater Oceanus refluo cum impleuerit aestu,
<avson. urb. 1.147> Allabi totum spectabis classibus aequor.
<avson. urb. 1.148> Quid memorem Pario contectum marmore fontem
<avson. urb. 1.149> Euripi feruere freto? quanta unda profundi!
<avson. urb. 1.150> Quantus in amne tumor! quanto ruit agmine praeceps
<avson. urb. 1.151> Marginis extenti bis sena per ostia cursus,
<avson. urb. 1.152> Innumeros populi non umquam exhaustus ad usus!
<avson. urb. 1.153> Hunc cuperes, rex Mede, tuis contingere castris,
<avson. urb. 1.154> Flumina consumpto cum defecere meatu,
<avson. urb. 1.155> Huius fontis aquas peregrinas ferre per urbes,
<avson. urb. 1.156> Vnum prae cunctis solitus potare Choaspen.
<avson. urb. 1.157> Salue, fons ignote ortu, sacer alme perennis
<avson. urb. 1.158> Vitree glauce profunde sonore illimis opace,
<avson. urb. 1.159> Salue, urbis genius, medico potabilis haustu,
<avson. urb. 1.160> Diuona Celtarum lingua, fons addite diuis.
<avson. urb. 1.161> Non Aponus potu, uitrea non luce Nemausus
<avson. urb. 1.162> Purior, aequoreo non plenior amne Timauus.
<avson. urb. 1.163> Hic labor extremus celebres collegerit urbes.
<avson. urb. 1.164> Vtque caput numeri Roma inclita, sic capite isto
<avson. urb. 1.165> Burdigala ancipiti confirmet uertice sedem.
<avson. urb. 1.166> Haec patria est, patrias sed Roma superuenit omnes.
<avson. urb. 1.167> Diligo Burdigalam, Romam colo. ciuis in hac sum,
<avson. urb. 1.168> Consul in ambabus: cunae hic, ibi sella curulis.
