<verg. app. dirae .1> Battare, cycneas repetamus carmine uoces:
<verg. app. dirae .2> Diuisas iterum sedes et rura canamus,
<verg. app. dirae .3> Rura quibus diras indiximus, impia uota.
<verg. app. dirae .4> Ante lupos rapient haedi, uituli ante leones,
<verg. app. dirae .5_5> Delphini fugient pisces, aquilae ante columbas
<verg. app. dirae .6> Et conuersa retro rerum discordia gliscet,
<verg. app. dirae .7> Multa prius fient quam non mea libera auena
<verg. app. dirae .8> Montibus et siluis dicat tua facta, Lycurge.
<verg. app. dirae .9> Impia Trinacriae sterilescant gaudia uobis
<verg. app. dirae .10_10> Nec fecunda, senis nostri felicia rura,
<verg. app. dirae .11> Semina parturiant segetes, non pascua colles,
<verg. app. dirae .12> Non arbusta nouas fruges, non pampinus uuas,
<verg. app. dirae .13> Ipsae non siluae frondes, non flumina montes.
<verg. app. dirae .14> Rursus et hoc iterum repetamus, Battare, carmen:
<verg. app. dirae .15_15> Effetas Cereris sulcis condatis auenas,
<verg. app. dirae .16> Pallida flauescant aestu sitientia prata,
<verg. app. dirae .17> Immatura cadant ramis pendentia mala,
<verg. app. dirae .18> Desint et siluis frondes et fontibus umor,
<verg. app. dirae .19> Nec desit nostris deuotum carmen auenis.
<verg. app. dirae .20_20> Haec Veneris uario florentia serta decore,
<verg. app. dirae .21> Purpureo campos quae pingunt uerna colore
<verg. app. dirae .22>(Hinc aurae dulces, hinc suauis spiritus agri),
<verg. app. dirae .23> Mutent pestiferos aestus et taetra uenena;
<verg. app. dirae .24> Dulcia non oculis, non auribus ulla ferantur.
<verg. app. dirae .25_25> Sic precor, et nostris superent haec carmina uotis:
<verg. app. dirae .26> Ludimus et multum nostris cantata libellis,
<verg. app. dirae .27> Optima siluarum, formosis densa uirectis,
<verg. app. dirae .28> Tondemus uirides umbras: nec laeta comantis
<verg. app. dirae .29> Iactabis mollis ramos inflantibus auris,
<verg. app. dirae .30_30> Nec mihi saepe meum resonabit, Battare, carmen.
<verg. app. dirae .31> Militis impia cum succidet dextera ferro
<verg. app. dirae .32> Formosaeque cadent umbrae, formosior illis
<verg. app. dirae .33> Ipsa cades, ueteris domini felicia ligna,
<verg. app. dirae .34> Nequiquam; nostris potius deuota libellis
<verg. app. dirae .35_35> Ignibus aetheriis flagrabit. Iuppiter (ipse
<verg. app. dirae .36> Iuppiter hanc aluit), cinis haec tibi fiat oportet.
<verg. app. dirae .37> Thraecis tum Boreae spirent immania uires,
<verg. app. dirae .38> Eurus agat mixtam fulua caligine nubem,
<verg. app. dirae .39> Africus immineat nimbis minitantibus imbrem,
<verg. app. dirae .40_40> Cum tu, cyaneo resplendens aethere, silua,
<verg. app. dirae .41> Non iterum dices, crebro 'tua Lydia' dixti.
<verg. app. dirae .42> Vicinae flammae rapiant ex ordine uitis,
<verg. app. dirae .43> Pascantur segetes; diffusis ignibus auras
<verg. app. dirae .44> Transuolet, arboribus coniungat et ardor aristas.
<verg. app. dirae .45_45> Pertica qua nostros metata est impia agellos,
<verg. app. dirae .46> Qua nostri fines olim, cinis omnia fiat.
<verg. app. dirae .47> Sic precor, et nostris superent haec carmina uotis.
<verg. app. dirae .48> Vndae, quae uestris pulsatis litora lymphis,
<verg. app. dirae .49> Litora, quae dulcis auras diffunditis agris,
<verg. app. dirae .50_50> Accipite has uoces: migret Neptunus in arua,
<verg. app. dirae .51> Fluctibus et spissa campos perfundat harena;
<verg. app. dirae .52> Qua Vulcanus agros pastus Iouis ignibus arcet,
<verg. app. dirae .53> Barbara dicatur Libycae soror altera Syrtis.
<verg. app. dirae .54> Tristius hoc, memini, reuocasti, Battare, carmen:
<verg. app. dirae .55_55> Nigro multa mari dicunt portenta natare,
<verg. app. dirae .56> Monstra repentinis terrentia saepe figuris,
<verg. app. dirae .57> Cum subito emersere furenti corpora ponto;
<verg. app. dirae .58> Haec agat infesto Neptunus caeca tridenti
<verg. app. dirae .59> Atrum conuertens aestum maris undique uentis
<verg. app. dirae .60_60> Et fuscum cinerem canis exhauriat undis.
<verg. app. dirae .61> Dicantur mea rura ferum mare; nauta, caueto
<verg. app. dirae .62> Rura quibus diras indiximus, impia uota.
<verg. app. dirae .63> Si minus haec, Neptune, tuas infundimus auris,
<verg. app. dirae .64> Battare, fluminibus tu nostros trade dolores,
<verg. app. dirae .65_65> Nam tibi sunt fontes, tibi semper flumina amica;
<verg. app. dirae .66> Nil est quod perdam ulterius: merito omnia Ditis.
<verg. app. dirae .67> Flectite currentis nymphas, uaga flumina, retro,
<verg. app. dirae .68> Flectite et aduersis rursum diffundite campis;
<verg. app. dirae .69> Incurrant amnes passim rimantibus undis
<verg. app. dirae .70_70> Nec nostros seruire sinant erronibus agros.
<verg. app. dirae .71> Dulcius hoc, memini, reuocasti, Battare, carmen:
<verg. app. dirae .72> Emanent subito sicca tellure paludes,
<verg. app. dirae .73> Et metat hic iuncos, spicas ubi legimus olim;
<verg. app. dirae .74>*Coculet* arguti grylli caua garrula rana.
<verg. app. dirae .75_75> Tristius hoc rursum dicit mea fistula carmen:
<verg. app. dirae .76> Praecipitent altis fumantes montibus imbres
<verg. app. dirae .77> Et late teneant diffuso gurgite campos,
<verg. app. dirae .78> Qui dominis infesta minantes stagna relinquant.
<verg. app. dirae .79> Cum delapsa meos agros peruenerit unda,
<verg. app. dirae .80_80> Piscetur nostris in finibus aduena arator,
<verg. app. dirae .81> Aduena, ciuili qui semper crimine creuit.
<verg. app. dirae .82> O male deuoti, praetorum crimina, agelli
<verg. app. dirae .83> Tuque inimica tui semper Discordia ciuis,
<verg. app. dirae .84> Exsul ego indemnatus egens mea rura reliqui,
<verg. app. dirae .85_85> Miles ut accipiat funesti praemia belli.
<verg. app. dirae .86> Hinc ego de tumulo mea rura nouissima uisam,
<verg. app. dirae .87> Hinc ibo in siluas; obstabunt iam mihi colles,
<verg. app. dirae .88> Obstabunt montes. campos audire licebit:
<verg. app. dirae .89> Dulcia rura ualete et Lydia dulcior illis
<verg. app. dirae .90_90> Et casti fontes et, felix nomen, agelli.
<verg. app. dirae .91> Tardius, a, miserae descendite monte capellae
<verg. app. dirae .92>(Mollia non iterum carpetis pabula nota)
<verg. app. dirae .93> Tuque resiste pater; en prima nouissima nobis
<verg. app. dirae .94> Intueor campos: longum manet esse sine illis.
<verg. app. dirae .95_95> Rura ualete iterum tuque, optima Lydia, salue:
<verg. app. dirae .96> Siue eris et si non, mecum morieris, utrumque.
<verg. app. dirae .97> Extremum carmen reuocemus, Battare, auena:
<verg. app. dirae .98> Dulcia amara prius fient et mollia dura,
<verg. app. dirae .99> Candida nigra oculi cernent et dextera laeua,
<verg. app. dirae .100_100> Migrabunt casus aliena in corpora rerum,
<verg. app. dirae .101> Quam tua de nostris emigret cura medullis.
<verg. app. dirae .102> Quamuis ignis eris, quamuis aqua, semper amabo:
<verg. app. dirae .103> Gaudia semper enim tua me meminisse licebit.
<verg. app. dirae .104> Inuideo uobis, agri formosaque prata,
<verg. app. dirae .105_105> Hoc formosa magis, mea quod formosa puella
<verg. app. dirae .106> Est uobis (tacite nostrum suspirat amorem);
<verg. app. dirae .107> Vos nunc illa uidet, uobis mea Lydia ludit,
<verg. app. dirae .108> Vos nunc alloquitur, uos nunc arridet ocellis
<verg. app. dirae .109> Et mea submissa meditatur carmina uoce,
<verg. app. dirae .110_110> Cantat et interea, mihi quae cantabat in aurem.
<verg. app. dirae .111> Inuideo uobis, agri: discetis amare.
<verg. app. dirae .112> O fortunati nimium multumque beati,
<verg. app. dirae .113> In quibus illa pedis niuei uestigia ponet
<verg. app. dirae .114> Aut roseis uiridem digitis decerpserit uuam
<verg. app. dirae .115_115>(Dulci namque tumet nondum uitecula Baccho)
<verg. app. dirae .116> Aut inter uarios, Veneris stipendia, flores
<verg. app. dirae .117> Membra reclinarit teneramque illiserit herbam
<verg. app. dirae .118> Et secreta meos furtim narrabit amores:
<verg. app. dirae .119> Gaudebunt siluae, gaudebunt mollia prata
<verg. app. dirae .120_120> Et gelidi fontes, auiumque silentia fient,
<verg. app. dirae .121> Tardabunt riui (labentes currite lymphae,
<verg. app. dirae .122> Dum mea iucundas exponat cura querelas).
<verg. app. dirae .123> Inuideo uobis, agri: mea gaudia habetis,
<verg. app. dirae .124> Et uobis nunc est mea quae fuit ante uoluptas.
<verg. app. dirae .125_125> At male tabescunt morientia membra dolore
<verg. app. dirae .126> Et calor infuso decedit frigore mortis,
<verg. app. dirae .127> Quod mea non mecum domina est. non ulla puella
<verg. app. dirae .128> Doctior in terris fuit aut formosior, ac, si
<verg. app. dirae .129> Fabula non uana est, tauro Ioue digna uel auro
<verg. app. dirae .130_130>(Iuppiter, auertas aurem) mea sola puella est.
<verg. app. dirae .131> Felix taure, pater magni gregis et decus, a te
<verg. app. dirae .132> Vaccula non umquam secreta cubilia captans
<verg. app. dirae .133> Frustra te patitur siluis mugire dolorem.
<verg. app. dirae .134> Et pater haedorum felix semperque beate,
<verg. app. dirae .135_135> Siue petis montes praeruptos saxa pererrans
<verg. app. dirae .136> Siue tibi siluis noua pabula fastidire
<verg. app. dirae .137> Siue libet campis: tecum tua laeta capella est.
<verg. app. dirae .138> Et mas quodcumque est, illi sua femina iuncta
<verg. app. dirae .139> Interpellatos numquam plorauit amores.
<verg. app. dirae .140_140> Cur non et nobis facilis, natura, fuisti?
<verg. app. dirae .141> Cur ego crudelem patior tam saepe dolorem?
<verg. app. dirae .142> Sidera per uiridem redeunt cum pallida mundum
<verg. app. dirae .143> Inque uicem Phoebe currens atque aureus orbis,
<verg. app. dirae .144> Luna, tuus tecum est: cur non est et mea mecum?
<verg. app. dirae .145_145> Luna, dolor nosti quid sit, miserere dolentis.
<verg. app. dirae .146> Phoebe, gerens in te laurus celebrauit amorem,
<verg. app. dirae .147> Et quae pompa deum (nisi uilis Fama locuta est,
<verg. app. dirae .148> Omnia uos estis) secum sua gaudia gestat
<verg. app. dirae .149> Aut inspersa uidet mundo: quae dicere longum est.
<verg. app. dirae .150_150> Aurea quin etiam cum saecula uoluebantur,
<verg. app. dirae .151> Condicio similis fuerat mortalibus illis.
<verg. app. dirae .152> Haec quoque praetereo: notum Minoidos astrum
<verg. app. dirae .153> Quaeque uirum uirgo sicut captiua secuta est.
<verg. app. dirae .154> Laedere, caelicolae, potuit uos nostra quid aetas,
<verg. app. dirae .155_155> Condicio nobis uitae quo durior esset?
<verg. app. dirae .156> Ausus egon primus castos uiolare pudores
<verg. app. dirae .157> Sacratamque meae uittam temptare puellae
<verg. app. dirae .158> Immatura mea cogor nece soluere fata?
<verg. app. dirae .159> Istius atque utinam facti mea culpa magistra
<verg. app. dirae .160_160> Prima foret! letum uita mihi dulcius esset;
<verg. app. dirae .161> Non mea, non ullo moreretur tempore fama,
<verg. app. dirae .162> Dulcia cum Veneris furatus gaudia primum
<verg. app. dirae .163> Dicerer atque ex me dulcis foret orta uoluptas;
<verg. app. dirae .164> Nam mihi non tantum tribuerunt impia uota,
<verg. app. dirae .165_165> Auctor ut occulti noster foret error amoris:
<verg. app. dirae .166> Iuppiter ante, sui semper mendacia factus,
<verg. app. dirae .167> Cum Iunone, prius coniunx quam dictus uterque est,
<verg. app. dirae .168> Gaudia libauit dulcem furatus amorem.
<verg. app. dirae .169> Et moechum tenera gauisa est laedere in herba
<verg. app. dirae .170_170> Purpureos flores, quos insuper accumbebat,
<verg. app. dirae .171>*Grandia* formoso supponens bracchia collo
<verg. app. dirae .172>(Tum, credo, fuerat Mauors distentus in armis,
<verg. app. dirae .173> Nam certe Vulcanus opus faciebat, et illi
<verg. app. dirae .174> Tristi turpabat malas fuligine barba).
<verg. app. dirae .175_175> Non Aurora nouos etiam plorauit amores
<verg. app. dirae .176> Atque rubens oculos roseo celauit amictu?
<verg. app. dirae .177> Talia caelicolae. numquid minus aurea proles?
<verg. app. dirae .178> Ergo quod deus atque heros, cur non minor aetas?
<verg. app. dirae .179> Infelix ego, non illo qui tempore natus,
<verg. app. dirae .180_180> Quo facilis natura fuit. sors o mea laeua
<verg. app. dirae .181> Nascendi miserumque genus, quo sera libido est:
<verg. app. dirae .182>*Tantum uita meae cordis* fecere rapinam,
<verg. app. dirae .183> Vt maneam quod uix oculis cognoscere possis.
