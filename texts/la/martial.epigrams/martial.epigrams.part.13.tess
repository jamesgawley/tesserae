<mart. epigr. 13 1.1> Ne toga cordylis et paenula desit oliuis 
<mart. epigr. 13 1.2> Aut inopem metuat sordida blatta famem, 
<mart. epigr. 13 1.3> Perdite Niliacas, Musae, mea damna, papyros: 
<mart. epigr. 13 1.4> Postulat ecce nouos ebria bruma sales. 
<mart. epigr. 13 1.5> Non mea magnanimo depugnat tessera telo 
<mart. epigr. 13 1.6> Senio nec nostrum cum cane quassat ebur: 
<mart. epigr. 13 1.7> Haec mihi charta nuces, haec est mihi charta fritillus: 
<mart. epigr. 13 1.8> Alea nec damnum nec facit ista lucrum. 
<mart. epigr. 13 2.1> Nasutus sis usque licet, sis denique nasus, 
<mart. epigr. 13 2.2> Quantum noluerat ferre rogatus Atlans, 
<mart. epigr. 13 2.3> Et possis ipsum tu deridere Latinum: 
<mart. epigr. 13 2.4> Non potes in nugas dicere plura meas 
<mart. epigr. 13 2.5> Ipse ego quam dixi. quid dentem dente iuuabit 
<mart. epigr. 13 2.6> Rodere? carne opus est, si satur esse uelis. 
<mart. epigr. 13 2.7> Ne perdas operam: qui se mirantur, in illos 
<mart. epigr. 13 2.8> Virus habe, nos haec nouimus esse nihil. 
<mart. epigr. 13 2.9> Non tamen hoc nimium nihil est, si candidus aure 
<mart. epigr. 13 2.10> Nec matutina si mihi fronte uenis. 
<mart. epigr. 13 3.1> Omnis in hoc gracili XENIORVM turba libello 
<mart. epigr. 13 3.2> Constabit nummis quattuor empta tibi. 
<mart. epigr. 13 3.3> Quattuor est nimium? poterit constare duobus, 
<mart. epigr. 13 3.4> Et faciat lucrum bybliopola Tryphon. 
<mart. epigr. 13 3.5> Haec licet hospitibus pro munere disticha mittas, 
<mart. epigr. 13 3.6> Si tibi tam rarus quam mihi nummus erit. 
<mart. epigr. 13 3.7> Addita per titulos sua nomina rebus habebis: 
<mart. epigr. 13 3.8> Praetereas, si quid non facit ad stomachum. 
<mart. epigr. 13 4.1> Serus ut aetheriae Germanicus imperet aulae 
<mart. epigr. 13 4.2> Vtque diu terris da pia tura Ioui. 
<mart. epigr. 13 5.1> Cerea quae patulo lucet ficedula lumbo, 
<mart. epigr. 13 5.2> Cum tibi sorte datur, si sapis, adde piper. 
<mart. epigr. 13 6.1> Nos alicam, poterit mulsum tibi mittere diues. 
<mart. epigr. 13 6.2> Si tibi noluerit mittere diues, emes. 
<mart. epigr. 13 7.1> Si spumet rubra conchis tibi pallida testa, 
<mart. epigr. 13 7.2> Lautorum cenis saepe negare potes. 
<mart. epigr. 13 8.1> Imbue plebeias Clusinis pultibus ollas, 
<mart. epigr. 13 8.2> Vt satur in uacuis dulcia musta bibas. 
<mart. epigr. 13 9.1> Accipe Niliacam, Pelusia munera, lentem: 
<mart. epigr. 13 9.2> Vilior est alica, carior illa faba. 
<mart. epigr. 13 10.1> Nec dotes simulae possis numerare nec usus, 
<mart. epigr. 13 10.2> Pistori totiens cum sit et apta coco. 
<mart. epigr. 13 11.1> Mulio quod non det tacituris, accipe, mulis. 
<mart. epigr. 13 11.2> Haec ego coponi, non tibi, dona dedi. 
<mart. epigr. 13 12.1> Tercentum Libyci modios de messe coloni 
<mart. epigr. 13 12.2> Sume, suburbanus ne moriatur ager. 
<mart. epigr. 13 13.1> Vt sapiant fatuae, fabrorum prandia, betae, 
<mart. epigr. 13 13.2> O quam saepe petet uina piperque cocus! 
<mart. epigr. 13 14.1> Cludere quae cenas lactuca solebat auorum, 
<mart. epigr. 13 14.2> Dic mihi, cur nostras inchoat illa dapes? 
<mart. epigr. 13 15.1> Si uicina tibi Nomento rura coluntur, 
<mart. epigr. 13 15.2> Ad uillam moneo, rustice, ligna feras. 
<mart. epigr. 13 16.1> Haec tibi brumali gaudentia frigore rapa 
<mart. epigr. 13 16.2> Quae damus, in caelo Romulus esse solet. 
<mart. epigr. 13 17.1> Ne tibi pallentes moueant fastidia caules, 
<mart. epigr. 13 17.2> Nitrata uiridis brassica fiat aqua. 
<mart. epigr. 13 18.1> Fila Tarentini grauiter redolentia porri 
<mart. epigr. 13 18.2> Edisti quotiens, oscula clusa dato. 
<mart. epigr. 13 19.1> Mittit praecipuos nemoralis Aricia porros: 
<mart. epigr. 13 19.2> In niueo uirides stipite cerne comas. 
<mart. epigr. 13 20.1> Hos Amiternus ager felicibus educat hortis: 
<mart. epigr. 13 20.2> Nursinas poteris parcius esse pilas. 
<mart. epigr. 13 21.1> Mollis in aequorea quae creuit spina Rauenna 
<mart. epigr. 13 21.2> Non erit incultis gratior asparagis. 
<mart. epigr. 13 22.1> Non habilis cyathis et inutilis uua Lyaeo, 
<mart. epigr. 13 22.2> Sed non potanti me tibi nectar ero. 
<mart. epigr. 13 23.1> Chia seni similis Baccho, quem Setia misit, 
<mart. epigr. 13 23.2> Ipsa merum secum portat et ipsa salem. 
<mart. epigr. 13 24.1> Si tibi Cecropio saturata Cydonea melle 
<mart. epigr. 13 24.2> Ponentur, dicas: "haec melimela placent". 
<mart. epigr. 13 25.1> Poma sumus Cybeles: procul hinc discede, uiator, 
<mart. epigr. 13 25.2> Ne cadat in miserum nostra ruina caput. 
<mart. epigr. 13 26.1> Sorba sumus, molles nimium tendentia uentres: 
<mart. epigr. 13 26.2> Aptius haec puero quam tibi poma dabis. 
<mart. epigr. 13 27.1> Aurea porrigitur Iani caryota Kalendis; 
<mart. epigr. 13 27.2> Sed tamen hoc munus pauperis esse solet. 
<mart. epigr. 13 28.1> Haec tibi quae torta uenerunt condita meta, 
<mart. epigr. 13 28.2> Si maiora forent cottana, ficus erat. 
<mart. epigr. 13 29.1> Pruna peregrinae carie rugosa senectae 
<mart. epigr. 13 29.2> Sume: solent duri soluere uentris onus. 
<mart. epigr. 13 30.1> Caseus Etruscae signatus imagine Lunae 
<mart. epigr. 13 30.2> Praestabit pueris prandia mille tuis. 
<mart. epigr. 13 31.1> Si sine carne uoles ientacula sumere frugi, 
<mart. epigr. 13 31.2> Haec tibi Vestino de grege massa uenit. 
<mart. epigr. 13 32.1> Non quemcumque focum nec fumum caseus omnem, 
<mart. epigr. 13 32.2> Sed Velabrensem qui bibit, ille sapit. 
<mart. epigr. 13 33.1> Trebula nos genuit; commendat gratia duplex, 
<mart. epigr. 13 33.2> Siue leui flamma siue domamur aqua. 
<mart. epigr. 13 34.1> Cum sit anus coniunx et sint tibi mortua membra, 
<mart. epigr. 13 34.2> Nil aliud bulbis quam satur esse potes. 
<mart. epigr. 13 35.1> Filia Picenae uenio Lucanica porcae: 
<mart. epigr. 13 35.2> Pultibus hinc niueis grata corona datur. 
<mart. epigr. 13 36.1> Haec quae Picenis uenit subducta trapetis 
<mart. epigr. 13 36.2> Inchoat atque eadem finit oliua dapes. 
<mart. epigr. 13 37.1> Aut Corcyraei sunt haec de frondibus horti, 
<mart. epigr. 13 37.2> Aut haec Massyli poma draconis erant. 
<mart. epigr. 13 38.1> Subripuit pastor quae nondum stantibus haedis 
<mart. epigr. 13 38.2> De primo matrum lacte colustra damus. 
<mart. epigr. 13 39.1> Lasciuum pecus et uiridi non utile Baccho 
<mart. epigr. 13 39.2> Det poenas; nocuit iam tener ille deo. 
<mart. epigr. 13 40.1> Candida si croceos circumfluit unda uitellos, 
<mart. epigr. 13 40.2> Hesperius scombri temperet oua liquor. 
<mart. epigr. 13 41.1> Lacte mero pastum pigrae mihi matris alumnum 
<mart. epigr. 13 41.2> Ponat, et Aetolo de sue diues edat. 
<mart. epigr. 13 42.1> Non tibi de Libycis tubures et apyrina ramis, 
<mart. epigr. 13 42.2> De Nomentanis sed damus arboribus. 
<mart. epigr. 13 43.1> Lecta suburbanis mittuntur apyrina ramis 
<mart. epigr. 13 43.2> Et uernae tubures. quid tibi cum Libycis? 
<mart. epigr. 13 44.1> Esse putes nondum sumen; sic ubere largo 
<mart. epigr. 13 44.2> Et fluit et uiuo lacte papilla tumet. 
<mart. epigr. 13 45.1> Si Libycae nobis uolucres et Phasides essent, 
<mart. epigr. 13 45.2> Acciperes, at nunc accipe chortis aues. 
<mart. epigr. 13 46.1> Vilia maternis fueramus Persica ramis: 
<mart. epigr. 13 46.2> Nunc in adoptiuis Persica cara sumus. 
<mart. epigr. 13 47.1> Picentina Ceres niueo sic nectare crescit 
<mart. epigr. 13 47.2> Vt leuis accepta spongea turget aqua. 
<mart. epigr. 13 48.1> Argentum atque aurum facile est laenamque togamque 
<mart. epigr. 13 48.2> Mittere; boletos mittere difficilest. 
<mart. epigr. 13 49.1> Cum me ficus alat, cum pascar dulcibus uuis, 
<mart. epigr. 13 49.2> Cur potius nomen non dedit uua mihi? 
<mart. epigr. 13 50.1> Rumpimus altricem tenero quae uertice terram 
<mart. epigr. 13 50.2> Tubera, boletis poma secunda sumus. 
<mart. epigr. 13 51.1> Texta rosis fortasse tibi uel diuite nardo, 
<mart. epigr. 13 51.2> At mihi de turdis facta corona placet. 
<mart. epigr. 13 52.1> Tota quidem ponatur anas, sed pectore tantum 
<mart. epigr. 13 52.2> Et ceruice sapit: cetera redde coco. 
<mart. epigr. 13 53.1> Cum pinguis mihi turtur erit, lactuca ualebis; 
<mart. epigr. 13 53.2> Et cocleas tibi habe. perdere nolo famem. 
<mart. epigr. 13 54.1> Cerretana mihi fiat uel missa licebit 
<mart. epigr. 13 54.2> De Menapis: lauti de petasone uorent. 
<mart. epigr. 13 55.1> Musteus est: propera, caros nec differ amicos. 
<mart. epigr. 13 55.2> Nam mihi cum uetulo sit petasone nihil. 
<mart. epigr. 13 56.1> Te fortasse magis capiat de uirgine porca; 
<mart. epigr. 13 56.2> Me materna graui de sue uulua capit. 
<mart. epigr. 13 57.1> Niliacum ridebis holus lanasque sequaces, 
<mart. epigr. 13 57.2> Improba cum morsu fila manuque trahes. 
<mart. epigr. 13 58.1> Aspice quam tumeat magno iecur ansere maius! 
<mart. epigr. 13 58.2> Miratus dices: "hoc, rogo, creuit ubi"? 
<mart. epigr. 13 59.1> Tota mihi dormitur hiems et pinguior illo 
<mart. epigr. 13 59.2> Tempore sum quo me nil nisi somnus alit. 
<mart. epigr. 13 60.1> Gaudet in effossis habitare cuniculus antris. 
<mart. epigr. 13 60.2> Monstrauit tacitas hostibus ille uias. 
<mart. epigr. 13 61.1> Inter sapores fertur alitum primus 
<mart. epigr. 13 61.2> Ionicarum gustus attagenarum. 
<mart. epigr. 13 62.1> Pascitur et dulci facilis gallina farina, 
<mart. epigr. 13 62.2> Pascitur et tenebris. ingeniosa gula est. 
<mart. epigr. 13 63.1> Ne nimis exhausto macresceret inguine gallus, 
<mart. epigr. 13 63.2> Amisit testes. nunc mihi gallus erit. 
<mart. epigr. 13 64.1> Succumbit sterili frustra gallina marito. 
<mart. epigr. 13 64.2> Hunc matris Cybeles esse decebat auem. 
<mart. epigr. 13 65.1> Ponitur Ausoniis auis haec rarissima mensis: 
<mart. epigr. 13 65.2> Hanc in piscina ludere saepe soles. 
<mart. epigr. 13 66.1> Ne uioles teneras periuro dente columbas, 
<mart. epigr. 13 66.2> Tradita si Gnidiae sunt tibi sacra deae. 
<mart. epigr. 13 67.1> Inguina torquati tardant hebetantque palumbi: 
<mart. epigr. 13 67.2> Non edat hanc uolucrem qui cupit esse salax. 
<mart. epigr. 13 68.1> Galbina decipitur calamis et retibus ales, 
<mart. epigr. 13 68.2> Turget adhuc uiridi cum rudis uua mero. 
<mart. epigr. 13 69.1> Pannonicas nobis numquam dedit Vmbria cattas: 
<mart. epigr. 13 69.2> Mauult haec domino mittere dona Pudens. 
<mart. epigr. 13 70.1> Miraris, quotiens gemmantis explicat alas, 
<mart. epigr. 13 70.2> Et potes hunc saeuo tradere, dure, coco? 
<mart. epigr. 13 71.1> Dat mihi pinna rubens nomen, sed lingua gulosis 
<mart. epigr. 13 71.2> Nostra sapit. quid si garrula lingua foret? 
<mart. epigr. 13 72.1> Argoa primum sum transportata carina. 
<mart. epigr. 13 72.2> Ante mihi notum nil nisi Phasis erat. 
<mart. epigr. 13 73.1> Ansere Romano quamuis satur Hannibal esset, 
<mart. epigr. 13 73.2> Ipse suas numquam barbarus edit aues. 
<mart. epigr. 13 74.1> Haec seruauit auis Tarpei templa Tonantis. 
<mart. epigr. 13 74.2> Miraris? nondum fecerat illa deus. 
<mart. epigr. 13 75.1> Turbabis uersus nec littera tota uolabit, 
<mart. epigr. 13 75.2> Vnam perdideris si Palamedis auem. 
<mart. epigr. 13 76.1> Rustica sim an perdix quid refert, si sapor idem est? 
<mart. epigr. 13 76.2> Carior est perdix. sic sapit illa magis. 
<mart. epigr. 13 77.1> Dulcia defecta modulatur carmina lingua 
<mart. epigr. 13 77.2> Cantator cycnus funeris ipse sui. 
<mart. epigr. 13 78.1> Nomen habet magni uolucris tam parua gigantis? 
<mart. epigr. 13 78.2> Et nomen prasini Porphyrionis habet. 
<mart. epigr. 13 79.1> Spirat in aduecto, sed iam piger, aequore mullus; 
<mart. epigr. 13 79.2> Languescit. uiuum da mare: fortis erit. 
<mart. epigr. 13 80.1> Quae natat in Siculo grandis murena profundo, 
<mart. epigr. 13 80.2> Non ualet exustam mergere sole cutem. 
<mart. epigr. 13 81.1> Quamuis lata gerat patella rhombum, 
<mart. epigr. 13 81.2> Rhombus latior est tamen patella. 
<mart. epigr. 13 82.1> Ebria Baiano ueni modo concha Lucrino: 
<mart. epigr. 13 82.2> Nobile nunc sitio luxuriosa garum. 
<mart. epigr. 13 83.1> Caeruleus nos Liris amat, quem silua Maricae 
<mart. epigr. 13 83.2> Protegit: hinc squillae maxima turba sumus. 
<mart. epigr. 13 84.1> Hic scarus, aequoreis qui uenit adesus ab undis, 
<mart. epigr. 13 84.2> Visceribus bonus est, cetera uile sapit. 
<mart. epigr. 13 85.1> Princeps Niliaci raperis, coracine, macelli: 
<mart. epigr. 13 85.2> Pellaeae prior est gloria nulla gulae. 
<mart. epigr. 13 86.1> Iste licet digitos testudine pungat acuta, 
<mart. epigr. 13 86.2> Cortice deposita mollis echinus erit. 
<mart. epigr. 13 87.1> Sanguine de nostro tinctas, ingrate, lacernas 
<mart. epigr. 13 87.2> Induis, et non est hoc satis, esca sumus. 
<mart. epigr. 13 88.1> In Venetis sint lauta licet conuiuia terris, 
<mart. epigr. 13 88.2> Principium cenae gobius esse solet. 
<mart. epigr. 13 89.1> Laneus Euganei lupus excipit ora Timaui, 
<mart. epigr. 13 89.2> Aequoreo dulces cum sale pastus aquas. 
<mart. epigr. 13 90.1> Non omnis laudes pretiumque aurata meretur, 
<mart. epigr. 13 90.2> Sed cui solus erit concha Lucrina cibus. 
<mart. epigr. 13 91.1> Ad Palatinas acipensem mittite mensas: 
<mart. epigr. 13 91.2> Ambrosias ornent munera rara dapes. 
<mart. epigr. 13 92.1> Inter aues turdus, si quid me iudice certum est, 
<mart. epigr. 13 92.2> Inter quadripedes mattea prima lepus. 
<mart. epigr. 13 93.1> Qui Diomedeis metuendus saetiger agris 
<mart. epigr. 13 93.2> Aetola cecidit cuspide, talis erat. 
<mart. epigr. 13 94.1> Dente timetur aper, defendunt cornua ceruum: 
<mart. epigr. 13 94.2> Imbelles dammae quid nisi praeda sumus? 
<mart. epigr. 13 95.1> Matutinarum non ultima praeda ferarum 
<mart. epigr. 13 95.2> Saeuos oryx constat quot mihi morte canum! 
<mart. epigr. 13 96.1> Hic erat ille tuo domitus, Cyparisse, capistro. 
<mart. epigr. 13 96.2> An magis iste tuus, Siluia, ceruus erat? 
<mart. epigr. 13 97.1> Dum tener est onager solaque lalisio matre 
<mart. epigr. 13 97.2> Pascitur, hoc infans sed breue nomen habet. 
<mart. epigr. 13 98.1> Pendentem summa capream de rupe uidebis: 
<mart. epigr. 13 98.2> Casuram speres; despicit illa canes. 
<mart. epigr. 13 99.1> Delicium paruo donabis dorcada nato: 
<mart. epigr. 13 99.2> Iactatis solet hanc mittere turba togis. 
<mart. epigr. 13 100.1> Pulcher adest onager: mitti uenatio debet 
<mart. epigr. 13 100.2> Dentis Erythraei: iam remouete sinus. 
<mart. epigr. 13 101.1> Hoc tibi Campani sudauit baca Venafri: 
<mart. epigr. 13 101.2> Vnguentum quotiens sumis, et istud olet. 
<mart. epigr. 13 102.1> Expirantis adhuc scombri de sanguine primo 
<mart. epigr. 13 102.2> Accipe fastosum, munera cara, garum. 
<mart. epigr. 13 103.1> Antipolitani, fateor, sum filia thynni: 
<mart. epigr. 13 103.2> Essem si scombri, non tibi missa forem. 
<mart. epigr. 13 104.1> Hoc tibi Thesei populatrix misit Hymetti 
<mart. epigr. 13 104.2> Pallados a siluis nobile nectar apis. 
<mart. epigr. 13 105.1> Cum dederis Siculos mediae de collibus Hyblae, 
<mart. epigr. 13 105.2> Cecropios dicas tu licet esse fauos. 
<mart. epigr. 13 106.1> Gnosia Minoae genuit uindemia Cretae 
<mart. epigr. 13 106.2> Hoc tibi, quod mulsum pauperis esse solet. 
<mart. epigr. 13 107.1> Haec de uitifera uenisse picata Vienna 
<mart. epigr. 13 107.2> Ne dubites, misit Romulus ipse mihi. 
<mart. epigr. 13 108.1> Attica nectareum turbatis mella Falernum. 
<mart. epigr. 13 108.2> Misceri decet hoc a Ganymede merum. 
<mart. epigr. 13 109.1> Hoc de Caesareis mitis uindemia cellis 
<mart. epigr. 13 109.2> Misit, Iuleo quae sibi monte placet. 
<mart. epigr. 13 110.1> Surrentina bibis? nec murrina picta nec aurum 
<mart. epigr. 13 110.2> Sume: dabunt calices haec tibi uina suos. 
<mart. epigr. 13 111.1> De Sinuessanis uenerunt Massica prelis: 
<mart. epigr. 13 111.2> Condita quo quaeris consule? nullus erat. 
<mart. epigr. 13 112.1> Pendula Pomptinos quae spectat Setia campos, 
<mart. epigr. 13 112.2> Exigua uetulos misit ab urbe cados. 
<mart. epigr. 13 113.1> Haec Fundana tulit felix autumnus Opimi. 
<mart. epigr. 13 113.2> Expressit mustum consul et ipse bibit. 
<mart. epigr. 13 114.1> Non sum de primo, fateor, trifolina Lyaeo, 
<mart. epigr. 13 114.2> Inter uina tamen septima uitis ero. 
<mart. epigr. 13 115.1> Caecuba Fundanis generosa cocuntur Amyclis, 
<mart. epigr. 13 115.2> Vitis et in media nata palude uiret. 
<mart. epigr. 13 116.1> Potabis liquidum Signina morantia uentrem? 
<mart. epigr. 13 116.2> Ne nimium sistas, sit tibi parca sitis. 
<mart. epigr. 13 117.1> Amphora Nestorea tibi Mamertina senecta 
<mart. epigr. 13 117.2> Si detur, quoduis nomen habere potest. 
<mart. epigr. 13 118.1> Tarraco, Campano tantum cessura Lyaeo 
<mart. epigr. 13 118.2> Haec genuit Tuscis aemula uina cadis. 
<mart. epigr. 13 119.1> Nomentana meum tibi dat uindemia Bacchum: 
<mart. epigr. 13 119.2> Si te Quintus amat, commodiora bibes. 
<mart. epigr. 13 120.1> De Spoletinis quae sunt cariosa lagonis 
<mart. epigr. 13 120.2> Malueris quam si musta Falerna bibas. 
<mart. epigr. 13 121.1> Marsica Paeligni mittunt turbata coloni: 
<mart. epigr. 13 121.2> Non tu, libertus sed bibat illa tuus. 
<mart. epigr. 13 122.1> Amphora Niliaci non sit tibi uilis aceti: 
<mart. epigr. 13 122.2> Esset cum uinum, uilior illa fuit. 
<mart. epigr. 13 123.1> Cum tua centenos expunget sportula ciuis, 
<mart. epigr. 13 123.2> Fumea Massiliae ponere uina potes. 
<mart. epigr. 13 124.1> Caeretana Nepos ponat, Setina putabis. 
<mart. epigr. 13 124.2> Non ponit turbae, cum tribus illa bibit. 
<mart. epigr. 13 125.1> Nobilis et lanis et felix uitibus Aulon 
<mart. epigr. 13 125.2> Det pretiosa tibi uellera, uina mihi. 
<mart. epigr. 13 126.1> Vnguentum heredi numquam nec uina relinquas. 
<mart. epigr. 13 126.2> Ille habeat nummos, haec tibi tota dato. 
<mart. epigr. 13 127.1> Dat festinatas, Caesar, tibi bruma coronas: 
<mart. epigr. 13 127.2> Quondam ueris erat, nunc tua facta rosa est.
