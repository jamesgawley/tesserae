<avson. prof. praef..1> Vos etiam, quos nulla mihi cognatio iunxit,
<avson. prof. praef..2> Sed fama et carae religio patriae
<avson. prof. praef..3> Et studium in libris et sedula cura docendi,
<avson. prof. praef..4> Commemorabo uiros morte obita celebres.
<avson. prof. praef..5> Fors erit ut nostros manes sic asserat olim
<avson. prof. praef..6> Exemplo cupiet qui pius esse meo.
<avson. prof. 1.1> Primus, Burdigalae columen, dicere, Minerui,
<avson. prof. 1.2> Alter rhetoricae Quintiliane togae,
<avson. prof. 1.3> Illustres quondam quo praeceptore fuerunt
<avson. prof. 1.4> Constantinopolis, Roma, dehinc patria,
<avson. prof. 1.5> Non equidem certans cum maiestate duarum,
<avson. prof. 1.6> Solo sed potior nomine, quod patria.
<avson. prof. 1.7> Asserat usque licet Fabium Calagurris alumnum,
<avson. prof. 1.8> Non sit Burdigalae dum cathedra inferior.
<avson. prof. 1.9> Mille foro dedit hic iuuenes, bis mille senatus
<avson. prof. 1.10> Adiecit numero purpureisque togis,
<avson. prof. 1.11> Me quoque: sed quoniam multa est praetexta, silebo
<avson. prof. 1.12> Teque canam de te, non ab honore meo.
<avson. prof. 1.13> Siue panegyricos placeat contendere libros,
<avson. prof. 1.14> In Panathenaicis tu numerandus eris:
<avson. prof. 1.15> Seu libeat fictas ludorum euoluere lites,
<avson. prof. 1.16> Ancipitem palmam Quintilianus habet.
<avson. prof. 1.17> Dicendi torrens tibi copia, quae tamen aurum,
<avson. prof. 1.18> Non etiam luteam uolueret illuuiem;
<avson. prof. 1.19> Et Demosthenicum, quod ter primum ille uocauit,
<avson. prof. 1.20> In te sic uiguit, cedat ut ipse tibi.
<avson. prof. 1.21> Anne et diuini bona naturalia doni
<avson. prof. 1.22> Adiciam, memori quam fueris animo,
<avson. prof. 1.23> Audita ut uel lecta semel ceu fixa teneres,
<avson. prof. 1.24> Auribus et libris esset ut una fides?
<avson. prof. 1.25> Vidimus et quondam tabulae certamine longo
<avson. prof. 1.26> Omnes qui fuerant te enumerasse bolos,
<avson. prof. 1.27> Alternis uicibus quos praecipitante rotatu
<avson. prof. 1.28> Fundunt excisi per caua buxa gradus,
<avson. prof. 1.29> Narrantem fido per singula puncta recursu
<avson. prof. 1.30> Quae data, per longas quae reuocata moras.
<avson. prof. 1.31> Nullo felle tibi mens liuida, tum sale multo
<avson. prof. 1.32> Lingua dicax blandis et sine lite iocis.
<avson. prof. 1.33> Mensa nitens, quam non censoria regula culpet
<avson. prof. 1.34> Nec nolit Frugi Piso uocare suam;
<avson. prof. 1.35> Nonnumquam pollens natalibus et dape festa,
<avson. prof. 1.36> Non tamen angustas ut tenuaret opes.
<avson. prof. 1.37> Quamquam heredis egens, bis sex quinquennia functus,
<avson. prof. 1.38> Fletus es a nobis ut pater et iuuenis.
<avson. prof. 1.39> Et nunc, siue aliquid post fata extrema superfit,
<avson. prof. 1.40> Viuis adhuc aeui, quod periit, meminens;
<avson. prof. 1.41> Siue nihil superest nec habent longa otia sensus,
<avson. prof. 1.42> Tu tibi uixisti; nos tua fama iuuat.
<avson. prof. 2.1> Nec me nepotes impii silentii
<avson. prof. 2.2> Reum ciebunt, Alcime,
<avson. prof. 2.3> Minusque dignum, non et oblitum ferent
<avson. prof. 2.4> Tuae ministrum memoriae,
<avson. prof. 2.5> Opponit unum quem uiris prioribus
<avson. prof. 2.6> Aetas recentis temporis,
<avson. prof. 2.7> Palmae forensis et Camenarum decus,
<avson. prof. 2.8> Exemplar unum in litteris,
<avson. prof. 2.9> Quas aut Athenis docta coluit Graecia
<avson. prof. 2.10> Aut Roma per Latium colit.
<avson. prof. 2.11> Moresne fabor et tenorem regulae
<avson. prof. 2.12> Ad usque uitae terminum?
<avson. prof. 2.13> Quod laude clarus, quod paratus litteris
<avson. prof. 2.14> Omnem refugisti ambitum?
<avson. prof. 2.15> Te nemo grauior uel fuit comis magis
<avson. prof. 2.16> Aut liberalis indigis,
<avson. prof. 2.17> Danda salute, si forum res posceret,
<avson. prof. 2.18> Studio docendi, si scholam.
<avson. prof. 2.19> Viuent per omnem posterorum memoriam,
<avson. prof. 2.20> Quos tu +sacratae famae das+
<avson. prof. 2.21> Et Iulianum tu magis famae dabis
<avson. prof. 2.22> Quam sceptra quae tenuit breui.
<avson. prof. 2.23> Sallustio plus conferent libri tui
<avson. prof. 2.24> Quam consulatus addidit.
<avson. prof. 2.25> Morum tuorum, decoris et facundiae
<avson. prof. 2.26> Formam dedisti filiis.
<avson. prof. 2.27> Ignosce, nostri laesus obsequio stili:
<avson. prof. 2.28> Amoris hoc crimen tui est,
<avson. prof. 2.29> Quod digna nequiens promere officium colo,
<avson. prof. 2.30> Iniuriose sedulus.
<avson. prof. 2.31> Quiesce placidus et caduci corporis
<avson. prof. 2.32> Damnum repende gloria.
<avson. prof. 3.1> Rhetora Luciolum condiscipulum atque magistrum
<avson. prof. 3.2> Collegamque dehinc, nenia maesta, refer,
<avson. prof. 3.3> Facundum doctumque uirum, seu lege metrorum
<avson. prof. 3.4> Condita seu prosis solueret orsa modis,
<avson. prof. 3.5> Eripuit patri Lachesis quem funere acerbo
<avson. prof. 3.6> Linquentem natos sexui utroque duos,
<avson. prof. 3.7> Nequaquam meritis cuius responderit heres,
<avson. prof. 3.8> Obscuros quamuis nunc tua fama iuuet.
<avson. prof. 3.9> Mitis amice, bonus frater, fidissime coniunx,
<avson. prof. 3.10> Nate pius, genitor - paenitet ut fueris.
<avson. prof. 3.11> Comis conuiuis, numquam inclamare clientes,
<avson. prof. 3.12> Ad famulos numquam tristia uerba loqui.
<avson. prof. 3.13> Vt placidos mores, tranquillos sic cole manes,
<avson. prof. 3.14> Et cape ab Ausonio munus: amice, uale.
<avson. prof. 4.1> Aetate quamquam uiceris dictos prius,
<avson. prof. 4.2> Patera, fandi nobilis,
<avson. prof. 4.3> Tamen quod aeuo floruisti proximo
<avson. prof. 4.4> Iuuenisque te uidi senem,
<avson. prof. 4.5> Honore maestae non carebis neniae,
<avson. prof. 4.6> Doctor potentum rhetorum.
<avson. prof. 4.7> Tu Baiocassi stirpe Druidarum satus,
<avson. prof. 4.8> Si fama non fallit fidem,
<avson. prof. 4.9> Beleni sacratum ducis e templo genus
<avson. prof. 4.10> Et inde uobis nomina:
<avson. prof. 4.11> Tibi Paterae - sic ministros nuncupant
<avson. prof. 4.12> Apollinares mystici;
<avson. prof. 4.13> Fratri patrique nomen a Phoebo datum
<avson. prof. 4.14> Natoque de Delphis tuo.
<avson. prof. 4.15> Doctrina nulli tanta in illo tempore
<avson. prof. 4.16> Cursusque tot fandi et rotae;
<avson. prof. 4.17> Memor, disertus, lucida facundia,
<avson. prof. 4.18> Canore, cultu praeditus,
<avson. prof. 4.19> Salibus modestus felle nullo perlitis,
<avson. prof. 4.20> Vini cibique abstemius,
<avson. prof. 4.21> Laetus, pudicus, pulcher in senio quoque, ut
<avson. prof. 4.22> Aquilae senectus aut equi.
<avson. prof. 5.1> Facunde, docte, lingua et ingenio celer,
<avson. prof. 5.2> Iocis amoene, Delphidi,
<avson. prof. 5.3> Subtextus esto flebili threno patris,
<avson. prof. 5.4> Laudi ut subibas aemulus.
<avson. prof. 5.5> Tu paene ab ipsis orsus incunabulis
<avson. prof. 5.6> Dei poeta nobilis,
<avson. prof. 5.7> Sertum coronae praeferens Olympiae,
<avson. prof. 5.8> Puer celebrasti Iouem.
<avson. prof. 5.9> Mox inde cursim more torrentis freti
<avson. prof. 5.10> Epos ligasti metricum,
<avson. prof. 5.11> Vt nullus aeque lege liber carminum
<avson. prof. 5.12> Orationem texeret.
<avson. prof. 5.13> Celebrata uarie cuius eloquentia
<avson. prof. 5.14> Domi forisque claruit
<avson. prof. 5.15> Seu tu cohortis praesulem praetoriae
<avson. prof. 5.16> Prouinciarum aut iudices
<avson. prof. 5.17> Coleres, tuendis additus clientibus
<avson. prof. 5.18> Famae et salutis sauciis.
<avson. prof. 5.19> Felix, quietis si maneres litteris,
<avson. prof. 5.20> Opus Camenarum colens,
<avson. prof. 5.21> Nec odia magnis concitata litibus
<avson. prof. 5.22> Armaret ultor impetus,
<avson. prof. 5.23> Nec inquieto temporis tyrannici
<avson. prof. 5.24> Palatio te attolleres.
<avson. prof. 5.25> Dum spem remotam semper arcessis tibi,
<avson. prof. 5.26> Fastidiosus obuiae,
<avson. prof. 5.27> Tuumque mauis esse quam fati bonum,
<avson. prof. 5.28> Desiderasti plurima,
<avson. prof. 5.29> Vagus per omnes dignitatum formulas
<avson. prof. 5.30> Meritusque plura quam gerens.
<avson. prof. 5.31> Vnde insecuto criminum motu graui
<avson. prof. 5.32> Donatus aerumnis patris,
<avson. prof. 5.33> Mox inde rhetor, nec docendi pertinax,
<avson. prof. 5.34> Curam fefellisti patrum;
<avson. prof. 5.35> Minus malorum munere expertus dei,
<avson. prof. 5.36> Medio quod aeui raptus es,
<avson. prof. 5.37> Errore quod non deuiantis filiae
<avson. prof. 5.38> Poenaque laesus coniugis.
<avson. prof. 6.1> O flos iuuenum,
<avson. prof. 6.2> Spes laeta patris,
<avson. prof. 6.3> Nec certa tuae
<avson. prof. 6.4> Data res patriae,
<avson. prof. 6.5> Rhetor Alethi,
<avson. prof. 6.6> Tu primaeuis
<avson. prof. 6.7> Doctor in annis,
<avson. prof. 6.8> Tempore quo te
<avson. prof. 6.9> Discere adultum
<avson. prof. 6.10> Non turpe foret,
<avson. prof. 6.11> Praetextate
<avson. prof. 6.12> Et praeceptor,
<avson. prof. 6.13> Iam genitori
<avson. prof. 6.14> Collatus eras.
<avson. prof. 6.15> Ille superbae
<avson. prof. 6.16> Moenia Romae
<avson. prof. 6.17> Fama et meritis
<avson. prof. 6.18> Inclitus auxit;
<avson. prof. 6.19> Tu Burdigalae
<avson. prof. 6.20> Laetus patriae
<avson. prof. 6.21> Clara cohortis
<avson. prof. 6.22> Vexilla regens
<avson. prof. 6.23> Postque Paterae,
<avson. prof. 6.24> Maior utroque.
<avson. prof. 6.25> Cuncta habuisti
<avson. prof. 6.26> Commoda fati,
<avson. prof. 6.27> Non sine morsu
<avson. prof. 6.28> Grauis inuidiae
<avson. prof. 6.29> Non mansuris
<avson. prof. 6.30> Ornate bonis.
<avson. prof. 6.31> Omnia praecox
<avson. prof. 6.32> Fortuna tibi
<avson. prof. 6.33> Dedit et rapuit.
<avson. prof. 6.34> Solstitialis
<avson. prof. 6.35> Velut herba solet,
<avson. prof. 6.36> Ostentatus
<avson. prof. 6.37> Raptusque simul,
<avson. prof. 6.38> Pubere in aeuo
<avson. prof. 6.39> Deseruisti
<avson. prof. 6.40> Vota tuorum
<avson. prof. 6.41> Et rhetoricam
<avson. prof. 6.42> Floris adulti
<avson. prof. 6.43> Fruge carentem
<avson. prof. 6.44> Et conubium
<avson. prof. 6.45> Nobile socris
<avson. prof. 6.46> Sine pace patris
<avson. prof. 6.47> Et diuitias
<avson. prof. 6.48> Vtriusque sine
<avson. prof. 6.49> Herede tuo.
<avson. prof. 6.50> Quam fatiloquo
<avson. prof. 6.51> Dicta profatu
<avson. prof. 6.52> Versus Horati:
<avson. prof. 6.53> Nihil est ab omni
<avson. prof. 6.54> Parte beatum.
<avson. prof. 7.1> Qui colis laetos hilarosque mores,
<avson. prof. 7.2> Qui dies festos ioca uota ludum,
<avson. prof. 7.3> Annuum functi memora Leonti
<avson. prof. 7.4> Nomine threnum.
<avson. prof. 7.5> Iste, Lasciuus patiens uocari,
<avson. prof. 7.6> Nomen indignum probitate uitae
<avson. prof. 7.7> Abnuit numquam, quia gratum ad aures
<avson. prof. 7.8> Esset amicas.
<avson. prof. 7.9> Litteris tantum titulum assecutus,
<avson. prof. 7.10> Quantus exili satis est cathedrae,
<avson. prof. 7.11> Possit insertus numero ut uideri
<avson. prof. 7.12> Grammaticorum.
<avson. prof. 7.13> Tu meae semper socius iuuentae,
<avson. prof. 7.14> Pluribus quamuis cumulatus annis,
<avson. prof. 7.15> Nunc quoque in nostris recales medullis,
<avson. prof. 7.16> Blande Leonti.
<avson. prof. 7.17> Et iuuat tristi celebrare cura
<avson. prof. 7.18> Flebilem cantum memoris querellae,
<avson. prof. 7.19> Munus ingratum tibi debitumque
<avson. prof. 7.20> Carmine nostro.
<avson. prof. 8.1> Romulum post hos prius an Corinthi,
<avson. prof. 8.2> Anne Sperchei pariterque nati
<avson. prof. 8.3> Atticas Musas memorem Menesthei
<avson. prof. 8.4> Grammaticorum?
<avson. prof. 8.5> Sedulum cunctis studium docendi,
<avson. prof. 8.6> Fructus exilis tenuisque sermo,
<avson. prof. 8.7> Sed, quia nostro docuere in aeuo,
<avson. prof. 8.8> Commemorandi.
<avson. prof. 8.9> Tertius horum mihi non magister;
<avson. prof. 8.10> Ceteri primis docuere in annis,
<avson. prof. 8.11> Ne forem uocum rudis aut loquendi,
<avson. prof. 8.12> Sed sine cultu;
<avson. prof. 8.13> Obstitit nostrae quia, credo, mentis
<avson. prof. 8.14> Tardior sensus neque disciplinis
<avson. prof. 8.15> Appulit Graecis puerilis aeui
<avson. prof. 8.16> Noxius error.
<avson. prof. 8.17> Vos leuis caespes tegat et sepulchri
<avson. prof. 8.18> Tecta defendant cineres opertos
<avson. prof. 8.19> Ac meae uocis titulus supremum
<avson. prof. 8.20> Reddat honorem.
<avson. prof. 9.1> Et te, quem cathedram temere usurpasse loquuntur
<avson. prof. 9.2> Nomen grammatici nec meruisse putant,
<avson. prof. 9.3> Voce ciebo tamen, simplex bone amice sodalis
<avson. prof. 9.4> Iucunde, hoc ipso care magis studio,
<avson. prof. 9.5> Quod, quamuis impar, nomen tam nobile amasti,
<avson. prof. 9.6> Et meritos inter commemorande uiros.
<avson. prof. 10.1> Nunc ut quemque mihi
<avson. prof. 10.2> Flebilis officii
<avson. prof. 10.3> Religiosus honor
<avson. prof. 10.4> Suggeret, expediam:
<avson. prof. 10.5> Qui, quamuis humili
<avson. prof. 10.6> Stirpe loco ac merito,
<avson. prof. 10.7> Ingeniis hominum
<avson. prof. 10.8> Burdigalae rudibus
<avson. prof. 10.9> Introtulere tamen
<avson. prof. 10.10> Grammatices studium.
<avson. prof. 10.11> Sit Macrinus in his
<avson. prof. 10.12>(Huic mea principio
<avson. prof. 10.13> Credita puerities)
<avson. prof. 10.14> Et libertina
<avson. prof. 10.15> Sucuro progenie,
<avson. prof. 10.16> Sobrius et puerorum
<avson. prof. 10.17> Vtilis ingeniis,
<avson. prof. 10.18> Et tu, Concordi,
<avson. prof. 10.19> Qui profugus patria
<avson. prof. 10.20> Mutasti sterilem
<avson. prof. 10.21> Vrbe alia cathedram.
<avson. prof. 10.22> Nec reticebo senem
<avson. prof. 10.23> Nomine Phoebicium,
<avson. prof. 10.24> Qui Beleni aedituus
<avson. prof. 10.25> Nil opis inde tulit;
<avson. prof. 10.26> Sed tamen, ut placitum,
<avson. prof. 10.27> Stirpe satus Druidum
<avson. prof. 10.28> Gentis Aremoricae,
<avson. prof. 10.29> Burdigalae cathedram
<avson. prof. 10.30> Nati opera obtinuit.
<avson. prof. 10.31> Permaneat series:
<avson. prof. 10.32> Religiosum etenim:
<avson. prof. 10.33><Ammonium ...>
<avson. prof. 10.34> Commemorare <meae>
<avson. prof. 10.35> Grammaticum patriae,
<avson. prof. 10.36> Qui rudibus pueris
<avson. prof. 10.37> Prima elementa dabat.
<avson. prof. 10.38> Doctrina exiguus,
<avson. prof. 10.39> Moribus implacidis,
<avson. prof. 10.40> Proinde ut erat meritum
<avson. prof. 10.41> Famam habuit tenuem.
<avson. prof. 10.42> Pange et Anastasio
<avson. prof. 10.43> Flebile, Musa, melum
<avson. prof. 10.44> Et memora tenuem,
<avson. prof. 10.45> Nenia, grammaticum.
<avson. prof. 10.46> Burdigalae hunc genitum
<avson. prof. 10.47> Transtulit ambitio
<avson. prof. 10.48> Pictonicaeque dedit.
<avson. prof. 10.49> Pauper ibi et tenuem
<avson. prof. 10.50> Victum habitumque colens
<avson. prof. 10.51> Gloriolam exilem
<avson. prof. 10.52> Et patriae et cathedrae
<avson. prof. 10.53> Perdidit in senio.
<avson. prof. 10.54> Sed tamen hunc noster
<avson. prof. 10.55> Commemorauit honos,
<avson. prof. 10.56> Ne pariter tumulus
<avson. prof. 10.57> Nomen et ossa tegat.
<avson. prof. 11.1> Herculane, qui profectus gremio de nostro et schola
<avson. prof. 11.2> Spem magis quam <rem> fruendam praebuisti auunculo
<avson. prof. 11.3> Particeps scholae et cathedrae paene successor meae
<avson. prof. 11.4> Lubricae nisi te iuuentae praecipitem flexus daret,
<avson. prof. 11.5> Pythagorei non tenentem tramitis rectam uiam.
<avson. prof. 11.6> Esto placidus et quietis manibus sedem foue,
<avson. prof. 11.7> Iam mihi cognata dudum inter memoratus nomina.
<avson. prof. 12.1> Officium nomenque tuum, primaeue Thalasse,
<avson. prof. 12.2> Paruulus audiui. uix etiam memini
<avson. prof. 12.3> Qua fama aut merito fueris, qua stirpe parentum;
<avson. prof. 12.4> Aetas nil de te posterior celebrat.
<avson. prof. 12.5> Grammaticum iuuenem tantum te fama ferebat,
<avson. prof. 12.6> Tum quoque tam tenuis, quam modo nulla manet.
<avson. prof. 12.7> Sed quicumque tamen, nostro quia doctor in aeuo
<avson. prof. 12.8> Vixisti, hoc nostrum munus habeto: uale.
<avson. prof. 13.1> Et, Citari dilecte, mihi memorabere, dignus
<avson. prof. 13.2> Grammaticos inter qui celebrere bonos.
<avson. prof. 13.3> Esset Aristarchi tibi gloria Zenodotique,
<avson. prof. 13.4> Graios antiquus si sequeretur honos.
<avson. prof. 13.5> Carminibus, quae prima tuis sunt condita in annis,
<avson. prof. 13.6> Concedit Cei Musa Simonidei.
<avson. prof. 13.7> Vrbe satus Sicula nostram peregrinus adisti,
<avson. prof. 13.8> Excultam studiis quam prope reddideras.
<avson. prof. 13.9> Coniugium nanctus cito nobilis et locupletis,
<avson. prof. 13.10> Inuidia fati non genitor moreris.
<avson. prof. 13.11> At nos defunctum memori celebramus honore,
<avson. prof. 13.12> Fouimus ut uiuum munere amicitiae.
<avson. prof. 14.1> Eloquii merito primis aequande, fuisti,
<avson. prof. 14.2> Agrici, positus posteriore loco;
<avson. prof. 14.3> Aeuo qui quoniam genitus functusque recenti,
<avson. prof. 14.4> Dilatus nobis, non et omissus eras.
<avson. prof. 14.5> Quocumque in numero, tristi memorabere threno:
<avson. prof. 14.6> Vnus honos tumuli, serus et ante datus.
<avson. prof. 14.7> Tam generis tibi celsus apex quam gloria fandi,
<avson. prof. 14.8> Gloria Athenaei cognita sede loci;
<avson. prof. 14.9> Nazario et claro quondam delata Paterae
<avson. prof. 14.10> Egregie multos excoluit iuuenes.
<avson. prof. 14.11> Coniuge nunc natisque superstitibus generoque
<avson. prof. 14.12> Maiorum manes et monumenta foues.
<avson. prof. 15.1> Facete, comis, animo iuuenali senex,
<avson. prof. 15.2> Cui felle nullo, melle multo mens madens
<avson. prof. 15.3> Aeuum per omne nil amarum miscuit;
<avson. prof. 15.4> Medella nostri, Nepotiane, pectoris,
<avson. prof. 15.5> Tam seriorum quam iocorum particeps;
<avson. prof. 15.6> Taciturne, Amyclas qui silendo uiceris,
<avson. prof. 15.7> Te fabulantem non Vlixes linqueret,
<avson. prof. 15.8> Liquit canentes qui melodas uirgines;
<avson. prof. 15.9> Probe et pudice parce frugi abstemie
<avson. prof. 15.10> Facunde, nulli rhetorum cedens stilo
<avson. prof. 15.11> Et disputator ad Cleanthen Stoicum;
<avson. prof. 15.12> Scaurum Probumque corde callens intimo
<avson. prof. 15.13> Et Epirote Cinea memor magis;
<avson. prof. 15.14> Sodalis et conuictor, hospes iugiter -
<avson. prof. 15.15> Parum quod hospes, mentis agitator meae.
<avson. prof. 15.16> Consilia nullus mente tam pura dedit
<avson. prof. 15.17> Vel altiore conditu texit data.
<avson. prof. 15.18> Honore gesti praesidatus inclitus,
<avson. prof. 15.19> Decies nouenas functus annorum uices,
<avson. prof. 15.20> Duos relinquens liberos mortem oppetis,
<avson. prof. 15.21> Dolore multo tam tuorum quam meo.
<avson. prof. 16.1> Inter cognatos iam fletus, auuncule, manes,
<avson. prof. 16.2> Inter rhetoricos nunc memorandus eris.
<avson. prof. 16.3> Illud opus pietas, istud reuerenda uirorum
<avson. prof. 16.4> Nomina pro patriae religione habeant. 
<avson. prof. 16.5> Bis meritum duplici celebremus honore parentem
<avson. prof. 16.6> Arborium, Arborio patre et auo Argicio.
<avson. prof. 16.7> Stemma tibi patris Aeduici, Tarbellica Maurae
<avson. prof. 16.8> Matris origo fuit; ambo genus procerum.
<avson. prof. 16.9> Nobilis et dotata uxor, domus et schola, cultae
<avson. prof. 16.10> Principum amicitiae contigerunt iuueni,
<avson. prof. 16.11> Dum Constantini fratres opulenta Tolosa
<avson. prof. 16.12> Exilii specie sepositos cohibet.
<avson. prof. 16.13> Byzanti inde arcem Thressaeque Propontidis urbem
<avson. prof. 16.14> Constantinopolim fama tui pepulit.
<avson. prof. 16.15> Illic diues opum doctoque ibi Caesare honorus
<avson. prof. 16.16> Occumbis patribus, Magne, superstitibus.
<avson. prof. 16.17> In patriam sed te sedem ac monumenta tuorum
<avson. prof. 16.18> Principis Augusti restituit pietas.
<avson. prof. 16.19> Hic renouat causam lacrimis et flebile munus
<avson. prof. 16.20> Annuus ingrata religione dies.
<avson. prof. 17.1> Exsuperi, memorande mihi, facunde sine arte,
<avson. prof. 17.2> Incessu grauis et uerbis ingentibus, ore
<avson. prof. 17.3> Pulcher et ad summam motuque habituque uenusto,
<avson. prof. 17.4> Copia cui fandi longe pulcherrima, quam si
<avson. prof. 17.5> Auditu tenus acciperes, deflata placeret,
<avson. prof. 17.6> Discussam scires solidi nihil edere sensus -
<avson. prof. 17.7> Palladiae primum toga te uenerata Tolosae
<avson. prof. 17.8> Mox pepulit leuitate pari; Narbo inde recepit.
<avson. prof. 17.9> Illic Dalmatio genitos, fatalia regum
<avson. prof. 17.10> Nomina, tum pueros, grandi mercede docendi
<avson. prof. 17.11> Formasti rhetor metam prope puberis aeui;
<avson. prof. 17.12> Caesareum qui mox indepti nomen, honorem
<avson. prof. 17.13> Praesidis Hispanumque tibi tribuere tribunal.
<avson. prof. 17.14> Decedens placidos mores tranquillaque uitae
<avson. prof. 17.15> Tempora praediues finisti sede Cadurca.
<avson. prof. 17.16> Sed patriae te iura uocant et origo parentum,
<avson. prof. 17.17> Burdigalae ut rursum nomen de rhetore reddas.
<avson. prof. 18.1> Nec te Marcello genitum, Marcelle, silebo,
<avson. prof. 18.2> Aspera quem genetrix urbe, domo pepulit,
<avson. prof. 18.3> Sed fortuna potens cito reddidit omnia et auxit;
<avson. prof. 18.4> Amissam primum Narbo dedit patriam.
<avson. prof. 18.5> Nobilis hic hospes Clarentius indole motus
<avson. prof. 18.6> Egregiam natam coniugio attribuit;
<avson. prof. 18.7> Mox schola et auditor multus praetextaque pubes
<avson. prof. 18.8> Grammatici nomen diuitiasque dedit.
<avson. prof. 18.9> Sed numquam iugem cursum fortuna secundat,
<avson. prof. 18.10> Praesertim praui nancta uirum ingenii.
<avson. prof. 18.11> Verum oneranda mihi non sunt, memoranda recepi
<avson. prof. 18.12> Fata; sat est dictum cuncta perisse simul,
<avson. prof. 18.13> Non tamen et nomen, quo te non fraudo, receptum
<avson. prof. 18.14> Inter grammaticos praetenuis meriti.
<avson. prof. 19.1> Religio est tacitum si te, Sedate, relinquam,
<avson. prof. 19.2> Quamuis docendi munus indeptum foris.
<avson. prof. 19.3> Communis patria est tecum mihi; sorte potentis
<avson. prof. 19.4> Fati Tolosam nanctus es sedem scholae.
<avson. prof. 19.5> Illic coniugium natique opulensque senectus
<avson. prof. 19.6> Et fama, magno qualis est par rhetori.
<avson. prof. 19.7> Quamuis externa tamen a regione reducit
<avson. prof. 19.8> Te patria et ciuem morte obita repetit,
<avson. prof. 19.9> Cumque uagantem operam diuisae impenderis urbi,
<avson. prof. 19.10> Arbitrium de te sumit origo suum.
<avson. prof. 19.11> Et tua nunc suboles morem resecuta parentis
<avson. prof. 19.12> Narbonem ac Romam nobilitat studiis;
<avson. prof. 19.13> Sed +uelit nolit famae+ * *
<avson. prof. 19.14>* * * * Burdigalam referet.
<avson. prof. 20.1> Hactenus obseruata mihi lex commemorandi
<avson. prof. 20.2> Ciues, siue domi seu docuere foris.
<avson. prof. 20.3> Externum sed fas coniungere ciuibus unum
<avson. prof. 20.4> Te, Staphyli, genitum stirpe Nouempopulis.
<avson. prof. 20.5> Tu mihi quod genitor, quod auunculus, unus utrumque;
<avson. prof. 20.6> Alter ut Ausonius, alter ut Arborius,
<avson. prof. 20.7> Grammatice ad Scaurum atque Probum, promptissime rhetor,
<avson. prof. 20.8> Historiam callens Liuii et Herodoti.
<avson. prof. 20.9> Omnis doctrinae ratio tibi cognita, quantam
<avson. prof. 20.10> Condit sescentis Varro uoluminibus.
<avson. prof. 20.11> Aurea mens, uox suada tibi, tum sermo quietus;
<avson. prof. 20.12> Nec tu cunctator, nec properator eras.
<avson. prof. 20.13> Pulchra senecta, nitens habitus, procul ira dolusque;
<avson. prof. 20.14> Et placidae uitae congrua meta fuit.
<avson. prof. 21.1> Tu quoque in aeuum, Crispe, futurum
<avson. prof. 21.2> Maesti uenies commemoratus
<avson. prof. 21.3> Munere threni.
<avson. prof. 21.4> Qui primaeuos fandique rudes
<avson. prof. 21.5> Elementorum prima docebas
<avson. prof. 21.6> Signa nouorum;
<avson. prof. 21.7> Creditus olim feruere mero,
<avson. prof. 21.8> Vt Vergilii Flaccique locis
<avson. prof. 21.9> Aemula ferres.
<avson. prof. 21.10> Et tibi, Latiis posthabite orsis
<avson. prof. 21.11> Vrbice, Grais celebris, carmen
<avson. prof. 21.12> Sic E)LEGEI/SW.
<avson. prof. 21.13> Nam tu Crispo coniuncte tuo
<avson. prof. 21.14> Prosa solebas et uersa loqui
<avson. prof. 21.15> Impete eodem,
<avson. prof. 21.16> Priscos ut <simul> heroas olim
<avson. prof. 21.17> Carmine Homeri commemoratos
<avson. prof. 21.18> Fando referres:
<avson. prof. 21.19> Dulcem in paucis et Plistheniden,
<avson. prof. 21.20> Et torrentis ceu Dulichii
<avson. prof. 21.21> Ninguida dicta,
<avson. prof. 21.22> Et mellitae nectare uocis
<avson. prof. 21.23> Dulcia fatu uerba canentem
<avson. prof. 21.24> Nestora regem.
<avson. prof. 21.25> Ambo loqui faciles, ambo omnia carmina docti,
<avson. prof. 21.26> Callentes MU/QOUV, PLA/SMATA et historiam,
<avson. prof. 21.27> Liberti ambo genus, sed quos meruisse deceret
<avson. prof. 21.28><Sic> nasci ut cluerent patribus ingenuis.
<avson. prof. 22.1> Victori, studiose, memor, celer, ignoratis
<avson. prof. 22.2> Assidue in libris nec nisi operta legens,
<avson. prof. 22.3> Exesas tineis opicasque euoluere chartas
<avson. prof. 22.4> Maior quam promptis cura tibi in studiis.
<avson. prof. 22.5>+quod ius pontificum+, quae foedera, stemma quod olim
<avson. prof. 22.6> Ante Numam fuerit sacrifici Curibus,
<avson. prof. 22.7> Quid Castor cunctis de regibus ambiguis, quid
<avson. prof. 22.8> Coniugis e libris ediderit Rhodope,
<avson. prof. 22.9> Quod ius pontificum, ueterum quae scita Quiritum,
<avson. prof. 22.10> Quae consulta patrum, quid Draco quidue Solon
<avson. prof. 22.11> Sanxerit et Locris dederit quae iura Zaleucus,
<avson. prof. 22.12> Sub Ioue quae Minos, quae Themis ante Iouem,
<avson. prof. 22.13> Nota tibi potius quam Tullius et Maro nostri
<avson. prof. 22.14> Et quicquid Latia conditur historia.
<avson. prof. 22.15> Fors istos etiam tibi lectio longa dedisset,
<avson. prof. 22.16> Supremum Lachesis ni celerasset iter.
<avson. prof. 22.17> Exili nostrae fucatus honore cathedrae,
<avson. prof. 22.18> Libato tenuis nomine grammatici,
<avson. prof. 22.19> Longinquis posthac Romae defunctus in oris,
<avson. prof. 22.20> Ad quas de Siculo litore transieras.
<avson. prof. 22.21> Sed modo nobilium memoratus in agmine gaude,
<avson. prof. 22.22> Peruenit ad manes si pia cura tuos.
<avson. prof. 23.1> Sed neque te maesta, Dynami, fraudabo querella,
<avson. prof. 23.2> Municipem patriae causidicumque meae,
<avson. prof. 23.3> Crimine adulterii quem saucia fama fugauit,
<avson. prof. 23.4> Paruula quem latebris fouit Ilerda suis,
<avson. prof. 23.5> Quem locupletauit coniunx Hispana latentem;
<avson. prof. 23.6> Namque ibi mutato nomine rhetor eras,
<avson. prof. 23.7> Rhetor Flauini cognomine dissimulatus,
<avson. prof. 23.8> Ne posset profugum prodere culpa suum.
<avson. prof. 23.9> Reddiderat quamuis patriae te sera uoluptas,
<avson. prof. 23.10> Mox residem rursum traxit Ilerda domus.
<avson. prof. 23.11> Qualiscumque tuae fuerit fuga famaque uitae,
<avson. prof. 23.12> Iungeris antiqua tu mihi amicitia,
<avson. prof. 23.13> Officiumque meum, sensus si manibus ullus,
<avson. prof. 23.14> Accipe iam serum morte obita, Dynami.
<avson. prof. 23.15> Diuersis quamuis iaceas defunctus in oris,
<avson. prof. 23.16> Commemorat maestis te pia cura elegis.
<avson. prof. 24.1> Doctrinae uitaeque pari breuitate caducum,
<avson. prof. 24.2> Glabrio, te maestis commemorabo elegis,
<avson. prof. 24.3> Stemmate nobilium deductum nomen auorum,
<avson. prof. 24.4> Glabrio +Aquilini+ Dardana progenies.
<avson. prof. 24.5> Tu quondam puero compar mihi, discipulus mox,
<avson. prof. 24.6> Meque dehinc facto rhetore grammaticus,
<avson. prof. 24.7> Inque foro tutela reis et cultor in agris,
<avson. prof. 24.8> Digna diu partis qui fruerere bonis;
<avson. prof. 24.9> Commode laete benigne abstemie, tam bone dandis
<avson. prof. 24.10> Semper consiliis quam taciturne datis,
<avson. prof. 24.11> Tam decus omne tuis quam mox dolor, omnia acerbo
<avson. prof. 24.12> Funere praereptus, Glabrio, destituis,
<avson. prof. 24.13> Vxore et natis, genitore et matre relictis,
<avson. prof. 24.14> Eheu, quam multis perdite nominibus!
<avson. prof. 24.15> Flete diu nobis, numquam satis, accipe acerbum,
<avson. prof. 24.16> Glabrio in aeternum commemorate, uale.
<avson. prof. 25.1> Quos legis a prima deductos menide libri,
<avson. prof. 25.2> Doctores patriae scito fuisse meae,
<avson. prof. 25.3> Grammatici in studio uel rhetoris aut in utroque,
<avson. prof. 25.4> Quos memorasse mihi morte obita satis est.
<avson. prof. 25.5> Viuentum illecebra est laudatio; nomina tantum
<avson. prof. 25.6> Voce ciere suis sufficiet tumulis.
<avson. prof. 25.7> Ergo, qui nostrae legis otia tristia chartae,
<avson. prof. 25.8> Eloquium ne tu quaere, sed officium,
<avson. prof. 25.9> Quo claris doctisque uiris pia cura parentat,
<avson. prof. 25.10> Dum decora egregiae commeminit patriae.
<avson. prof. 26.1> Valete, manes inclitorum rhetorum;
<avson. prof. 26.2> Valete, doctores probi,
<avson. prof. 26.3> Historia si quos uel poeticus stilus
<avson. prof. 26.4> Forumue fecit nobiles,
<avson. prof. 26.5> Medicae uel artes, dogma uel Platonicum
<avson. prof. 26.6> Dedit perenni gloriae;
<avson. prof. 26.7> Et si qua functis cura uiuentum placet
<avson. prof. 26.8> Iuuatque honor superstitum,
<avson. prof. 26.9> Accipite maestum carminis cultum mei
<avson. prof. 26.10> Textum querella flebili.
<avson. prof. 26.11> Sedem sepulchri seruet immotus cinis,
<avson. prof. 26.12> Memoria uiuat nominum,
<avson. prof. 26.13> Dum remeat illud, iudicis dono dei,
<avson. prof. 26.14> Commune cum dis saeculum.
