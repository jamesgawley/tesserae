<evg. tolet. satisf. 1.1> Rex aeterne deus, auctor rectorque serenus
<evg. tolet. satisf. 1.2> Quem tremit omne solum, qui regis igne polum,
<evg. tolet. satisf. 1.3> Sidera flamma dies quem sol nox luna fatentur
<evg. tolet. satisf. 1.4> Auctorem, dominum saecula cuncta probant,
<evg. tolet. satisf. 1.5> Omnia permutans, nullo mutabilis aeuo,
<evg. tolet. satisf. 1.6> Posthac semper eris, qui es modo uel fueris,
<evg. tolet. satisf. 1.7> Nil addit demitque tibi tam longa uetustas:
<evg. tolet. satisf. 1.8> Omnia tempus habent, nam tibi tempus abest;
<evg. tolet. satisf. 1.9> Tu mentes hominum quasuis per singula ducis
<evg. tolet. satisf. 1.10> Effingisque bonis candida corda uiris,
<evg. tolet. satisf. 1.11> Qui facis iratus homines contraria uelle
<evg. tolet. satisf. 1.12> Propitiusque iubes ut bona cuncta gerant.
<evg. tolet. satisf. 1.13> Quicquid agunt homines, bona prospera sancta modesta,
<evg. tolet. satisf. 1.14> Te faciente fiunt, quo bona cuncta fiunt.
<evg. tolet. satisf. 1.15> Econtra aduersa probrosa maligna inhonesta
<evg. tolet. satisf. 1.16> Tu fieri pateris, qui mala nulla facis.
<evg. tolet. satisf. 1.17> Haec tua lex docuit Moyse praescripta notante,
<evg. tolet. satisf. 1.18> Cum perduratum cor Pharaonis ait.
<evg. tolet. satisf. 1.19> Sic mea corda, deus, lingua patrante reatum
<evg. tolet. satisf. 1.20> Noxia culpa ligans traxit ad illicita,
<evg. tolet. satisf. 1.21> Vt, qui facta ducum possem narrare meorum,
<evg. tolet. satisf. 1.22> Vnde mihi possent dona uenire simul,
<evg. tolet. satisf. 1.23> Praemia despicerem tacitis tot regibus almis
<evg. tolet. satisf. 1.24> Et peterem subito certa pericla miser.
<evg. tolet. satisf. 1.25> Quo, nisi caelestis domini conceptus ab aethra
<evg. tolet. satisf. 1.26> Aspera cuncta premat, prospera nulla iuuant.
<evg. tolet. satisf. 1.27> Irascente deo mentes mutantur et artus,
<evg. tolet. satisf. 1.28> Vertuntur sensus, uertitur et species.
<evg. tolet. satisf. 1.29> Persarum regem Babylonica regna tenentem
<evg. tolet. satisf. 1.30> Post decus imperii nouimus esse bouem.
<evg. tolet. satisf. 1.31> Tunc diademalem turparunt cornua frontem,
<evg. tolet. satisf. 1.32> Mugitus pecudis uerba fuere ducis,
<evg. tolet. satisf. 1.33> Errauit per prata uagus, mala gramina pastus,
<evg. tolet. satisf. 1.34> Et qui bos fuerat, de boue factus homo est.
<evg. tolet. satisf. 1.35> Liquit et antistes uerus pater ille Ioannis
<evg. tolet. satisf. 1.36> Elinguisque fuit uoce tacente silens.
<evg. tolet. satisf. 1.37> Ast ego peccando regi dominoque deoque
<evg. tolet. satisf. 1.38> Peior sum factus deteriorque cane.
<evg. tolet. satisf. 1.39> Vulnera uexati curat sua lingua molossi:
<evg. tolet. satisf. 1.40> Heu me, quippe mihi uulnera lingua dedit.
<evg. tolet. satisf. 1.41> Sed qui restituit pecudis post membra tyrannum,
<evg. tolet. satisf. 1.42> Vt fieret rediens in sua regna bonus,
<evg. tolet. satisf. 1.43> Quique reformauit taciti modulamina uerbi,
<evg. tolet. satisf. 1.44> Vt mutilata sonos lingua ligata daret,
<evg. tolet. satisf. 1.45> Ipse meis parcet erratis atque iubebit,
<evg. tolet. satisf. 1.46> Vt me respiciat restituatque pius.
<evg. tolet. satisf. 1.47> Culpa quidem grauis est, uenia sed digna, reatus,
<evg. tolet. satisf. 1.48> Quod sine peccati crimine nemo fuit.
<evg. tolet. satisf. 1.49> Nam deus omnipotens potuit dum conderet orbem
<evg. tolet. satisf. 1.50> Tristibus amotis optima sola dare,
<evg. tolet. satisf. 1.51> Sed diuersa creans et discordantia iunxit
<evg. tolet. satisf. 1.52> Et bona mixta malis et mala mixta bonis.
<evg. tolet. satisf. 1.53> Sic elementa potens contraria miscuit auctor
<evg. tolet. satisf. 1.54> Vmida cum siccis, ignea cum gelidis.
<evg. tolet. satisf. 1.55> Littera doctiloquax apibus cognata probatur,
<evg. tolet. satisf. 1.56> Quis datur ut habeant uulnera mella simul;
<evg. tolet. satisf. 1.57> Cera dat ingenium pueris, primordia sensus,
<evg. tolet. satisf. 1.58> Inde fit ut praestet littera uel noceat.
<evg. tolet. satisf. 1.59> Aspis habet mortem, habet et medicamina serpens,
<evg. tolet. satisf. 1.60> Vipera saepe iuuat, uipera saepe nocet.
<evg. tolet. satisf. 1.61> Cerua salutaris pasto serpente medella est,
<evg. tolet. satisf. 1.62> Conficiunt pelluntque ipsa uenena neces.
<evg. tolet. satisf. 1.63> Materia ferri simplex et noxia constat:
<evg. tolet. satisf. 1.64> Impius inde nocet, rusticus inde placet.
<evg. tolet. satisf. 1.65> Ipsa parit gemmas pretiosos terra lapillos,
<evg. tolet. satisf. 1.66> Ipsa dat et uepres spinea ligna rosas.
<evg. tolet. satisf. 1.67> Delicias mortesque parat mare fluctibus altum
<evg. tolet. satisf. 1.68> Et generat pelagi concula diuitias.
<evg. tolet. satisf. 1.69> Aera temperies auris uitalibus aptat,
<evg. tolet. satisf. 1.70> Quae corrupta dies corripit atque animas
<evg. tolet. satisf. 1.71> Diras uel placidas retinet natura uolucres:
<evg. tolet. satisf. 1.72> Blanda columba auis est, aspera uultur auis.
<evg. tolet. satisf. 1.73> Nubibus aggestis pluuiae nix grando pruina
<evg. tolet. satisf. 1.74> Gignuntur uicibus ordine lege poli.
<evg. tolet. satisf. 1.75> Sol dat temperies, species gratissima mundi,
<evg. tolet. satisf. 1.76> Cuncta creanda parans, cuncta creata fouens,
<evg. tolet. satisf. 1.77> Per quam fetat humus flores et messis aristas;
<evg. tolet. satisf. 1.78> Sole perustus ager putris arena iacet.
<evg. tolet. satisf. 1.79> Corpora sol reficit radiis et corpora uexat,
<evg. tolet. satisf. 1.80> Solibus alternis itque reditque salus.
<evg. tolet. satisf. 1.81> Omnia nec mala sunt nec sunt bona sidera caeli:
<evg. tolet. satisf. 1.82> Lucifer hoc docuit, Sirius hoc docuit.
<evg. tolet. satisf. 1.83> Temperies caeli medium nec possidet orbem,
<evg. tolet. satisf. 1.84> Nam de quinque plagis uix habet ipsa duas.
<evg. tolet. satisf. 1.85> Quod caelum, quod terra, fretum, quod purior aer
<evg. tolet. satisf. 1.86> Non meruere simul, hoc homo quando habet?
<evg. tolet. satisf. 1.87> Culpa mihi fuerat dominos reticere modestos
<evg. tolet. satisf. 1.88> Ignotumque mihi scribere nec dominum,
<evg. tolet. satisf. 1.89> Qualis et ingratos sequitur, qui mente profana,
<evg. tolet. satisf. 1.90> Cum dominum norint, idola uana colunt.
<evg. tolet. satisf. 1.91> Israhelitarum(==ISRAHELITA+RUM) populum sic culpa tenebat,
<evg. tolet. satisf. 1.92> Quando oblita deum plebs uitulum coluit
<evg. tolet. satisf. 1.93> Et tamen indulgens ueniam poscentibus auctor
<evg. tolet. satisf. 1.94> Contulit et legem post mala facta dedit.
<evg. tolet. satisf. 1.95> Te precor, omnipotens, quem sat decet esse benignum
<evg. tolet. satisf. 1.96> Et quem nulla iuuat ultio, sed uenia;
<evg. tolet. satisf. 1.97> Cuius sancta manus sustentat corda regentum
<evg. tolet. satisf. 1.98> Et pius inclinas mox ubicumque iubes;
<evg. tolet. satisf. 1.99> Coram te primum me carminis illius orsa
<evg. tolet. satisf. 1.100> Quod male disposui paenitet, en fateor!
<evg. tolet. satisf. 1.101> Post te, summe deus, regi dominoque reus sum,
<evg. tolet. satisf. 1.102> Cuius ab imperio posco gemens ueniam.
<evg. tolet. satisf. 1.103> Imperet armato pietas tua, prospera mandet,
<evg. tolet. satisf. 1.104> Rex, deus omnipotens, semper ubique pius,
<evg. tolet. satisf. 1.105> Sed mihi dissimilis quam quod solet omnibus esse,
<evg. tolet. satisf. 1.106> Sit pietate sua, sit bonus et placidus.
<evg. tolet. satisf. 1.107> Te nunc, summe, precor, magnorum maxime regum,
<evg. tolet. satisf. 1.108> Pectore mente rogans, uoce manuque petens,
<evg. tolet. satisf. 1.109> Da dextram misero, ueniam concede fatenti:
<evg. tolet. satisf. 1.110> Tempore tam longo non decet ira pium.
<evg. tolet. satisf. 1.111> Nemo cadet sub iure tuo sub morte cruenta,
<evg. tolet. satisf. 1.112> Scit se uicturum, qui uolet esse tuus.
<evg. tolet. satisf. 1.113> Sic leo terribilis fremit, horridus ore cruento,
<evg. tolet. satisf. 1.114> Vnguibus excussis, dente minante neces;
<evg. tolet. satisf. 1.115> Acriter ardescit crispato lumine ferri
<evg. tolet. satisf. 1.116> Et, mora si fuerit, acrius inde furit;
<evg. tolet. satisf. 1.117> At si uenator trepidans uenabula ponat
<evg. tolet. satisf. 1.118> Territus et iaceat, mox perit ira cadens:
<evg. tolet. satisf. 1.119> Temnit praedo cibos, quos non facit ipse cadauer,
<evg. tolet. satisf. 1.120> Ac ferus ignoscit, ceu satis accipiat,
<evg. tolet. satisf. 1.121> Et dat prostrato ueniam sine uulnere uictor
<evg. tolet. satisf. 1.122> Ore uerecundo deiciens oculos.
<evg. tolet. satisf. 1.123> Sic tua, regnator, non impia frangitur ira,
<evg. tolet. satisf. 1.124> Cum confessus erit crimina gesta reus;
<evg. tolet. satisf. 1.125> Ignoscendo pius nobis imitare Tonantem,
<evg. tolet. satisf. 1.126> Qui indulget culpis et ueniam tribuit.
<evg. tolet. satisf. 1.127> Principis imperium simile est ad regna superna,
<evg. tolet. satisf. 1.128> Vt canit ad populos pagina sancta dei,
<evg. tolet. satisf. 1.129> Sacrilegis referens caelestia iura cateruis,
<evg. tolet. satisf. 1.130> Vinctus apostolica discipulante manu.
<evg. tolet. satisf. 1.131> Nonne dei praecepta iubent ne sol cadat intrans
<evg. tolet. satisf. 1.132> Irascente alio, ne malus extet homo?
<evg. tolet. satisf. 1.133> Rex inimicorum populis mucrone pepercit
<evg. tolet. satisf. 1.134> Dauid et sceleris certus adulter erat:
<evg. tolet. satisf. 1.135> Confessus facinus ueniam pro clade meretur
<evg. tolet. satisf. 1.136> Noxius impune uel sine morte reus,
<evg. tolet. satisf. 1.137> Insuper et Salomon eadem muliere creatus:
<evg. tolet. satisf. 1.138> Qui scelus admisit, munus honoris habet.
<evg. tolet. satisf. 1.139> Non fuit hic Salomon casta de coniuge natus,
<evg. tolet. satisf. 1.140> Sed sceleris fructus sceptra paterna tenet.
<evg. tolet. satisf. 1.141> Ecce quid impendit patris clementia parcens
<evg. tolet. satisf. 1.142> Vt sibi regna daret, haec daret et suboli.
<evg. tolet. satisf. 1.143> Ipse inimicorum Salomon non colla poposcit,
<evg. tolet. satisf. 1.144> Cum peteret dominum, sed sapientis opem:
<evg. tolet. satisf. 1.145> Extitit hic prudens, quia noluit esse cruentus,
<evg. tolet. satisf. 1.146> Pacificusque fuit consiliique tenax.
<evg. tolet. satisf. 1.147> Stephanus ante alios lapidum sub grandine martyr
<evg. tolet. satisf. 1.148> Pro hostibus orabat sponte suis ueniam;
<evg. tolet. satisf. 1.149> Haec bona simplicitas praestat ieiuna cruoris:
<evg. tolet. satisf. 1.150> Vir sine morte furens nil habet ipse necis.
<evg. tolet. satisf. 1.151> Caesar ubique potens hosti post bella pepercit
<evg. tolet. satisf. 1.152>(Et, quod erat peius, ciuis et hostis erat):
<evg. tolet. satisf. 1.153> Sponte facultatem retinens reparauit honores,
<evg. tolet. satisf. 1.154> Inde uocatus abit, dignus honore, pater.
<evg. tolet. satisf. 1.155> Cuius ab imperio surgens et origine Caesar
<evg. tolet. satisf. 1.156> Augustus meruit tempus habere pium;
<evg. tolet. satisf. 1.157> Tempore namque eodem natus de uirgine Christus,
<evg. tolet. satisf. 1.158> Cuius et emicuit stella per astra poli.
<evg. tolet. satisf. 1.159> Dux princeps Romanus erat de principe Titus(==TI+TUS),
<evg. tolet. satisf. 1.160> Si non praestaret, dicere saepe solens
<evg. tolet. satisf. 1.161>"Perdidimus hac luce diem", si nulla dedisset
<evg. tolet. satisf. 1.162> Mox exoratus praestita supplicibus.
<evg. tolet. satisf. 1.163> Alter item princeps modico sermone profatur
<evg. tolet. satisf. 1.164> Commodus Augustus, uir pietate bonus
<evg. tolet. satisf. 1.165>"Nobile praeceptum, rectores, discite post me:
<evg. tolet. satisf. 1.166> Sit bonus in uita qui uolet esse dei".
<evg. tolet. satisf. 1.167> Ecce quid impendit homini clementia simplex,
<evg. tolet. satisf. 1.168> Vt praestet uitam conferat atque animum.
<evg. tolet. satisf. 1.169> Fama ducum mos est bellis collecta cruentis,
<evg. tolet. satisf. 1.170> Ex quibus occurrit saepe reatus atrox.
<evg. tolet. satisf. 1.171> Gloria bellorum ducibus populisque triumphus,
<evg. tolet. satisf. 1.172> In commune datum diuidit omnipotens;
<evg. tolet. satisf. 1.173> Nam ducibus tantum praestat clementia laudem,
<evg. tolet. satisf. 1.174> Non habet haec comitem participemque negat.
<evg. tolet. satisf. 1.175> Dicit "in arma simul fuimus cum principe" miles,
<evg. tolet. satisf. 1.176>"Me pugnante comes uictor ab hoste redit"
<evg. tolet. satisf. 1.177> Numquid ut ignoscat rector, pars militis instat?
<evg. tolet. satisf. 1.178> Soli qui ignoscit gloria laudis erit.
<evg. tolet. satisf. 1.179> Rex, qui dat ueniam subiecto et temperat iras,
<evg. tolet. satisf. 1.180> Plus quam turba facit, qui sua corda domat.
<evg. tolet. satisf. 1.181> Te deus aspiciens effundere nolle cruorem,
<evg. tolet. satisf. 1.182> Vt sine peccato, non sine laude daret,
<evg. tolet. satisf. 1.183> Contulit absenti terrae pelagique triumphos:
<evg. tolet. satisf. 1.184> Ansila testatur, Maurus ubique iacet.
<evg. tolet. satisf. 1.185> Quod pereunt hostes, regis fortuna uocatur;
<evg. tolet. satisf. 1.186> Quod pereunt populi, temporis ordo gerit.
<evg. tolet. satisf. 1.187> Omnia tempus agit, cum tempore cuncta creantur,
<evg. tolet. satisf. 1.188> Tempora sunt uitae, tempora mortis erunt.
<evg. tolet. satisf. 1.189> Sex sunt aetates hominum cuiusque senectae
<evg. tolet. satisf. 1.190> Et distincta tenent tempora quaeque sua.
<evg. tolet. satisf. 1.191> Numquid adulterii strepitus infantia simplex
<evg. tolet. satisf. 1.192> Vindicat aut fremitus pigra senecta gerit?
<evg. tolet. satisf. 1.193> Non catulastra gerit puerilia, non puer audet
<evg. tolet. satisf. 1.194> Attrectare tener Martia tela manu.
<evg. tolet. satisf. 1.195> Non furit in uenerem nondum pubentibus annis
<evg. tolet. satisf. 1.196> Nec fetum partus femina reddit anus.
<evg. tolet. satisf. 1.197> Maturus tractat, gemit et tremebunda senectus
<evg. tolet. satisf. 1.198> Nescia feruoris uel leuitatis inops.
<evg. tolet. satisf. 1.199> Numquid nata seges homines mox armat agrestes
<evg. tolet. satisf. 1.200> Floribus aut genitis fructus inest subito?
<evg. tolet. satisf. 1.201> Nouimus astra poli confectos perdere cursus
<evg. tolet. satisf. 1.202> Transactasque simul sic repetisse uias.
<evg. tolet. satisf. 1.203> Tempore luna suo crescit uel deficit orbe,
<evg. tolet. satisf. 1.204> Cuius ad aetatem plurima saepe fiunt.
<evg. tolet. satisf. 1.205> Nam luna crescente fretum incrementa resumit,
<evg. tolet. satisf. 1.206> Qua minuente polis est minor unda maris.
<evg. tolet. satisf. 1.207> Cynthia dum crescit, fontes et flumina crescunt
<evg. tolet. satisf. 1.208> Et minuuntur item, Cynthia dum minuit.
<evg. tolet. satisf. 1.209> Ipsa medulla latens obseruat cornua lunae,
<evg. tolet. satisf. 1.210> Seruant et lunae tecta cerebra globos.
<evg. tolet. satisf. 1.211> Sol oculus caeli radians fuscatur ab umbra
<evg. tolet. satisf. 1.212> Et tamen ad solitas itque reditque plagas.
<evg. tolet. satisf. 1.213> Accipiunt facies crispas lucemque resumunt
<evg. tolet. satisf. 1.214> Ordine cuncta suo sidera fixa polo.
<evg. tolet. satisf. 1.215> Damna uel augmenta rebus elementa dederunt:
<evg. tolet. satisf. 1.216> Tempus habent noctes, tempus et ipse dies;
<evg. tolet. satisf. 1.217> Accipiunt augmenta dies noctesque uicissim
<evg. tolet. satisf. 1.218> Et minuunt cursus perpete lege poli.
<evg. tolet. satisf. 1.219> Tempora sic flores, retinent sic tempora messes
<evg. tolet. satisf. 1.220> Et cum lege redit uitis amoenus honor.
