<ennod. epist. 7.1> Nil sexus nec busta nocent, nil fila sororum
<ennod. epist. 7.2> Vltima, fallaci pollice quae tenuant.
<ennod. epist. 7.3> Mixta deo mulier uiuit post funera factis,
<ennod. epist. 7.4> Mascula femineo tramite gesta ferens.
<ennod. epist. 7.5> Sanguis honor genius probitas constantia uultus
<ennod. epist. 7.6> Vicerunt tantis exitium pretiis.
<ennod. epist. 7.7> Moribus adseruit magnorum stemma parentum,
<ennod. epist. 7.8> Indicium generis mens cui(==CU-I-) clara fuit.
<ennod. epist. 7.9> Instituit natos uitam seruare serenam,
<ennod. epist. 7.10> Dum docet exemplis semper amare deum.
<ennod. epist. 8.1> Tollitur adclini tellus subnixa tumore,
<ennod. epist. 8.2> Leniter elato fulta supercilio.
<ennod. epist. 8.3> Verticibus nullis caput admouet illa superbum
<ennod. epist. 8.4> Nec similis pressis uallibus ima petit.
<ennod. epist. 8.5> Fumifer hic patulis Aponus fluit undique uenis.
<ennod. epist. 8.6> Pacificus mixtis ignis anhelat aquis.
<ennod. epist. 8.7> Vnda focos seruat, non sorbit flamma liquorem:
<ennod. epist. 8.8> Infuso crepitat fons sacer inde rogo.
<ennod. epist. 8.9> Ebrius hic cunctis medicinam suggerit ardor,
<ennod. epist. 8.10> Corpora desiccans rore uaporifero.
<ennod. epist. 8.11> Hic pyra gurgitibus, scintillis fluctuat umor:
<ennod. epist. 8.12> Viuitur alternae mortis amicitia.
<ennod. epist. 8.13> Ne pereat, Nymphis Vulcanus mergitur illis.
<ennod. epist. 8.14> Foedera naturae rupit concordia pugnax.
<ennod. epist. 21.1> Sic tibi uirginitas mansuro constet in aeuo,
<ennod. epist. 21.2> Nec pereat quicquid uita beata dedit,
<ennod. epist. 21.3> Sic tua non maculent nigrantis membra puellae,
<ennod. epist. 21.4> Nec iaceas propter Tartaream faciem:
<ennod. epist. 21.5> Vt cupidum sanctis releues per scripta loquelis,
<ennod. epist. 21.6> Deque tuis fratri fontibus unda fluat.
<ennod. epist. 29.1> Obtinui pretium uotorum munere Christi:
<ennod. epist. 29.2> Quae mihi uita fuit, crux dedit haec tumulis.
<ennod. epist. 29.3> Dissoluens carni subolem sine uulnere mentis,
<ennod. epist. 29.4> Quod faustum et felix, coniuge praemorior.
<ennod. epist. 29.5> Disiecit lacrimas medella cordis.
<ennod. epist. 29.6> Quae seruat meritis torum fidelem,
<ennod. epist. 29.7> Exoptet similem matrona sortem.
