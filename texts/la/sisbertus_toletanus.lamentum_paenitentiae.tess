<sisb. tolet. lam. 1.1> Audi Christe triste fletum amarumque canticum,
<sisb. tolet. lam. 1.2> Quod perculsus et contritus modulatur spiritus.
<sisb. tolet. lam. 1.3> Cerne lacrimarum fluctus et ausculta gemitus.
<sisb. tolet. lam. 1.4> Ad te multum uulneratus uocem fletus eleuans
<sisb. tolet. lam. 1.5> Alta de profundo cordis emitto suspiria,
<sisb. tolet. lam. 1.6> Precibus si forte uelis placatus ignoscere.
<sisb. tolet. lam. 1.7> Alleua calamitatis inportunae pondera,
<sisb. tolet. lam. 1.8> Quae me diutius premit et elidit impie
<sisb. tolet. lam. 1.9> Nec discedit? ut resumam uitae respiraculum.
<sisb. tolet. lam. 1.10> Ablato consolatore quadro clausus lapide
<sisb. tolet. lam. 1.11> Gemo lugens et suspiro "miserere!" clamitans;
<sisb. tolet. lam. 1.12> Pulso rogans tota die, sed tu semper dilatas.
<sisb. tolet. lam. 1.13> Ad iuuentutis delictum et ad ignorantiae
<sisb. tolet. lam. 1.14> Non me teneas, exoro, sed misericorditer
<sisb. tolet. lam. 1.15> Praetermissum hoc dispone iam indigno parcere.
<sisb. tolet. lam. 1.16> Ab antiqua pietate ne declines, obsecro,
<sisb. tolet. lam. 1.17> Nam iustitiae rigorem si me sequi iubeas,
<sisb. tolet. lam. 1.18> Mille sum debitor poenis, mille dignus mortibus.
<sisb. tolet. lam. 1.19> Aspice iam, deus clemens, aerumnas, quas tolero,
<sisb. tolet. lam. 1.20> Remoue contritiones et flagella prohibe,
<sisb. tolet. lam. 1.21> Ne me, precor, indignatus opprimas et conteras.
<sisb. tolet. lam. 1.22> Annos meos in dolore, uitam in gemitibus
<sisb. tolet. lam. 1.23> Vilis factus consummaui; parce mihi, deprecor;
<sisb. tolet. lam. 1.24> Iam non possum sustinere, da dextram et eripe.
<sisb. tolet. lam. 1.25> Adgrauasti manum plagae super me ualidius,
<sisb. tolet. lam. 1.26> Carnem dira flagellorum ultione conterens,
<sisb. tolet. lam. 1.27> Caede, ferro, sorde, peste, tenebrarum carcere.
<sisb. tolet. lam. 1.28> Auges tempora pressurae, luctus addis onera,
<sisb. tolet. lam. 1.29> Differens afflicto ualde dare mihi requiem;
<sisb. tolet. lam. 1.30> Contra quod grates rependo, non resultans murmuro.
<sisb. tolet. lam. 1.31> Abes, dico ueritatem, ut occidas impium,
<sisb. tolet. lam. 1.32> Sed, rogo, post disciplinam da placatus ueniam,
<sisb. tolet. lam. 1.33> Quia non mortem iniquo, sed uitam desideras.
<sisb. tolet. lam. 1.34> Accuso me, non excuso, laudans te, quod mitis es;
<sisb. tolet. lam. 1.35> Iuxta modum delictorum parua datur ultio;
<sisb. tolet. lam. 1.36> Haec et ampliora, clamo, dignus sum excipere.
<sisb. tolet. lam. 1.37> Ad remedium malorum aeterni iudicii
<sisb. tolet. lam. 1.38> Satius est nunc flagello temporali percuti,
<sisb. tolet. lam. 1.39> Quam perennibus futuro dari cruciatibus.
<sisb. tolet. lam. 1.40> Adhibe, si placet, adhuc tormentorum stimulos,
<sisb. tolet. lam. 1.41> Quibus defluant ueterna putridaque crimina:
<sisb. tolet. lam. 1.42> Salus tantum uitae demum subsequatur morbidum.
<sisb. tolet. lam. 1.43> Adhibe, sed non iratus, ut sit tolerabile,
<sisb. tolet. lam. 1.44> Quod me propter mea iubes perpeti facinora,
<sisb. tolet. lam. 1.45> Quatenus correpto rursum sis mitis post uerbera.
<sisb. tolet. lam. 1.46> Amarum est hoc, sed leue, quia pertransibile,
<sisb. tolet. lam. 1.47> Sed amarius et graue, quod inreuocabile,
<sisb. tolet. lam. 1.48> Quod poenarum non est finis nec doloris requies.
<sisb. tolet. lam. 1.49> Ardens illic urit flamma dampnatorum corpora
<sisb. tolet. lam. 1.50> Vltra reditum non sperat, quem illa susceperit;
<sisb. tolet. lam. 1.51> Cuius pauore tabesco, liquesco formidine.
<sisb. tolet. lam. 1.52> Arbiter et testis aequus ipse dum adueneris
<sisb. tolet. lam. 1.53> Iustam reddere mercedem singulorum meritis,
<sisb. tolet. lam. 1.54> Quo me saluare decernas, opus non inuenies.
<sisb. tolet. lam. 1.55> Adeo districtum cernens examen iudicii
<sisb. tolet. lam. 1.56> Duco uitam in merore iugiter et gemitu:
<sisb. tolet. lam. 1.57> Iustum iudicem uisurus iam pauesco territus.
<sisb. tolet. lam. 1.58> Amarus et pauidus tunc uultus tuus impiis,
<sisb. tolet. lam. 1.59> Per quem nullus inpunitus erit habens crimina,
<sisb. tolet. lam. 1.60> Nisi qui lacrimis illa nunc uiuens absterserit.
<sisb. tolet. lam. 1.61> A tranquillitate tua tu numquam mutaberis,
<sisb. tolet. lam. 1.62> Sed mitis parebis iustis, terribilis impiis,
<sisb. tolet. lam. 1.63> Quos habuerit de culpa reos conscientia.
<sisb. tolet. lam. 1.64> Ab iniquis iustos omnes segregans uelociter
<sisb. tolet. lam. 1.65> Pones haedos ad sinistram et agnos ad dexteram;
<sisb. tolet. lam. 1.66> Hos aeternae luci dabis, illos autem tenebris.
<sisb. tolet. lam. 1.67> Ab ira furoris tui quis non conturbabitur?
<sisb. tolet. lam. 1.68> Quae a nulla creatura cohiberi poterit,
<sisb. tolet. lam. 1.69> Cum peremeris iniquos oris tui gladio.
<sisb. tolet. lam. 1.70> Amputans uerbo, non ferro ceruices peccantium
<sisb. tolet. lam. 1.71> Perdebis in tempestate festinanter impios,
<sisb. tolet. lam. 1.72> Vitae sempiternae iustis conlaturus praemia.
<sisb. tolet. lam. 1.73>"Accipite" dicens illis "regnum, quod paratum est
<sisb. tolet. lam. 1.74> Vobis pro fructibus iustis et misericordiae."
<sisb. tolet. lam. 1.75> His et illis "quae fecistis" cuncta tu testificans.
<sisb. tolet. lam. 1.76> Adstabunt ante tribunal tuum omnes animae,
<sisb. tolet. lam. 1.77> Quicquid in carne gesserunt narrantes ad singula.
<sisb. tolet. lam. 1.78> Quid pro tam nefanda miser crimina respondeam?
<sisb. tolet. lam. 1.79> Assertio falerata iustum nullum faciet,
<sisb. tolet. lam. 1.80> Actus boni tantum facta, non uerba recipies,
<sisb. tolet. lam. 1.81> Data singulis talenta cum usuris expetens.
<sisb. tolet. lam. 1.82> Abactis et refutatis excusationibus
<sisb. tolet. lam. 1.83> En homo tantum dicetur et opera illius;
<sisb. tolet. lam. 1.84> Quae praecernens ut meretur confestim recipiet.
<sisb. tolet. lam. 1.85> Archana tunc secretorum omnis conscientiae
<sisb. tolet. lam. 1.86> Sic lustrabis, uelut uultum cernitur in speculo.
<sisb. tolet. lam. 1.87> Heu mihi, qui parebo peior omni pessimo!
<sisb. tolet. lam. 1.88> Ad personam non conuertes uisum, sed ad merita,
<sisb. tolet. lam. 1.89> Nec natalibus insignem, sublimem prudentia
<sisb. tolet. lam. 1.90> Facies tibi consortem, sed insontem opere.
<sisb. tolet. lam. 1.91> Abominabilis erit coram te iniquitas,
<sisb. tolet. lam. 1.92> Nullus enim inmundorum tibi sociabitur;
<sisb. tolet. lam. 1.93> Quomodo tunc fetens hircus mundis iungar ouibus?
<sisb. tolet. lam. 1.94> Ante te iusti nec erit secura iustitia,
<sisb. tolet. lam. 1.95> Quam si districte perquiras, et ipsa peccatum est;
<sisb. tolet. lam. 1.96> Quin et ipsi nisi parcas, uae, periclitabitur.
<sisb. tolet. lam. 1.97> Arguens in ueritate decernens iudicium,
<sisb. tolet. lam. 1.98> Et in aequitate tua iustus uix saluabitur.
<sisb. tolet. lam. 1.99> Vbi tunc ego parebo, peccator et impius?
<sisb. tolet. lam. 1.100> Annalibus reseratis nudabuntur publice
<sisb. tolet. lam. 1.101> Omnium hominum facta + et cogitationes;
<sisb. tolet. lam. 1.102> Ac iustitiae statera tu librabis omnia.
<sisb. tolet. lam. 1.103> Adpenso bono uel malo pars haec operarium
<sisb. tolet. lam. 1.104> Vindicabit, quam momenti lances declinauerit.
<sisb. tolet. lam. 1.105> Quid agam, si pondus mali me laeua iactauerit?
<sisb. tolet. lam. 1.106> A iustitia diuerti nullo modo poteris
<sisb. tolet. lam. 1.107> Nec personam acceptabis nec ulla munuscula,
<sisb. tolet. lam. 1.108> Sed reddes unicuique iuxta sua opera.
<sisb. tolet. lam. 1.109> Aspicient mali bonos, cum beatitudinem
<sisb. tolet. lam. 1.110> Gloriae promeruerunt, et dolebunt acriter,
<sisb. tolet. lam. 1.111> Quod non uixerint tam iuste, ut sic essent liberi.
<sisb. tolet. lam. 1.112> A dolore in dolorem nequiorem transient,
<sisb. tolet. lam. 1.113> Cum "abite maledicti" illis ipse dixeris
<sisb. tolet. lam. 1.114>"In ignem, qui est paratus uobis et diabolo."
<sisb. tolet. lam. 1.115> A requie beatorum uitae uel consortio
<sisb. tolet. lam. 1.116> Se sublatos intuentes iunctosque diabolo,
<sisb. tolet. lam. 1.117> Vt aeternis cum eodem dentur cruciatibus,
<sisb. tolet. lam. 1.118> Adleuabunt ululatum et rugitum inmane
<sisb. tolet. lam. 1.119> Planctum magnum facientes, amarum et ualidum,
<sisb. tolet. lam. 1.120> Quale numquam fuit factum nec dictum uel uisum est.
<sisb. tolet. lam. 1.121> Ad gentem gens, uir ad uirum pectora percutient,
<sisb. tolet. lam. 1.122> Tribus ad tribum et regnum contra regnum ferient,
<sisb. tolet. lam. 1.123> Viri denique seorsum et seorsum feminae.
<sisb. tolet. lam. 1.124> Angeli tunc copulabunt scelere consimiles,
<sisb. tolet. lam. 1.125> Quos cursim praecipitantes dabunt flammis inferi,
<sisb. tolet. lam. 1.126> Vt par poena semper urat, quos par culpa sociat.
<sisb. tolet. lam. 1.127> Abibunt uitae praecisi sublatique gaudio,
<sisb. tolet. lam. 1.128> Quo perennis erit luctus dolorque perseuerans
<sisb. tolet. lam. 1.129> Et consolatio nulla nec umquam reuersio.
<sisb. tolet. lam. 1.130> A te quisquam non reuoluet prolatum iudicium,
<sisb. tolet. lam. 1.131> Nec ab ullo requiretur, quem ipse perdideris,
<sisb. tolet. lam. 1.132> Vltione sempiterna prauos omnes puniens.
<sisb. tolet. lam. 1.133> Adeo praerogatiua mitto precum commoda
<sisb. tolet. lam. 1.134> Fundens lacrimas, dum uiuo, rogans, dum intellego,
<sisb. tolet. lam. 1.135> Ne me iuxta mala mea condempnandum censeas.
<sisb. tolet. lam. 1.136> Aspera sunt, quae peregi, acerba et grauia,
<sisb. tolet. lam. 1.137> Propter quae si persequi me iustius decreueris,
<sisb. tolet. lam. 1.138> Morti debitor et poenae noui quod repperiar.
<sisb. tolet. lam. 1.139> Ad iniquitatem meam si conuertas oculos,
<sisb. tolet. lam. 1.140> Facto poenaque condignum neminem repperies,
<sisb. tolet. lam. 1.141> Cum quo me cremandum putes, conburendum censeas.
<sisb. tolet. lam. 1.142> Ad escelerum mensuram criminumque copiam
<sisb. tolet. lam. 1.143> Ipsae poenae tartarorum uix, credo, sufficient,
<sisb. tolet. lam. 1.144> Dum nec talia nec tanta quis iniquus fecerit.
<sisb. tolet. lam. 1.145> Anxius ob hoc suspiro, quod impie gesserim,
<sisb. tolet. lam. 1.146> Pessimorum peccatorum saucius sum uulnere;
<sisb. tolet. lam. 1.147> Difficile tantis malis esse saluus arbitror.
<sisb. tolet. lam. 1.148> Arctor undique pressuris, conprimor angustiis,
<sisb. tolet. lam. 1.149> Fluctuat mens in merore, cor natat in lacrimis;
<sisb. tolet. lam. 1.150> Nec ulla timore multo requies est animo.
<sisb. tolet. lam. 1.151> Arue polique marisque non tutabor sinibus,
<sisb. tolet. lam. 1.152> Quin et haec ignis ardore resoluta defluent.
<sisb. tolet. lam. 1.153> Vbi me miser abscondam? quo ante te fugiam?
<sisb. tolet. lam. 1.154> Ab inmensitate tua mundi girum clauditur,
<sisb. tolet. lam. 1.155> Caelum terramque tu reples, et sine te nihil est.
<sisb. tolet. lam. 1.156> Qui placatum te non habet, iratum quo fugiet?
<sisb. tolet. lam. 1.157> Agitur mens aegra passim diuersa considerans
<sisb. tolet. lam. 1.158> Nec elucet euadendi uspiam effugium,
<sisb. tolet. lam. 1.159> Sed abs te, domine, fuga et ad te reuersio.
<sisb. tolet. lam. 1.160> Arma sumens poenitentis, saccum et cilicium,
<sisb. tolet. lam. 1.161> Pulso pietatis aures, uiscera clementiae,
<sisb. tolet. lam. 1.162> Verba fletus et doloris ingerens cum lacrimis.
<sisb. tolet. lam. 1.163> Audi preces, et placare, mens quas aegra parturit,
<sisb. tolet. lam. 1.164> Consideransque dolores inpende malagmata,
<sisb. tolet. lam. 1.165> Quia tua sum factura tuaque plasmatio.
<sisb. tolet. lam. 1.166> Adhibe, precor, medelam pessimis uulneribus,
<sisb. tolet. lam. 1.167> Profluentia praestringens uitiorum ulcera,
<sisb. tolet. lam. 1.168> Corrupta redintegrando sanitate perpeti.
<sisb. tolet. lam. 1.169> Aufer me de luto fecis peccatorum omnium;
<sisb. tolet. lam. 1.170> Emundare non contempnas, antequam discutias,
<sisb. tolet. lam. 1.171> Et non ero tunc inmundus, si me nunc piaueris.
<sisb. tolet. lam. 1.172> Accipis et peccatores, sed quos nunc iustificas;
<sisb. tolet. lam. 1.173> Respicis multos ut Petrum, si deflentes poenitent,
<sisb. tolet. lam. 1.174> Sicque lapsos ab inferna reuehis ad aethere.
<sisb. tolet. lam. 1.175> Apud te redemptio est et misericordia,
<sisb. tolet. lam. 1.176> Qua nisi propitiatus parcere decreueris,
<sisb. tolet. lam. 1.177> Vae mihi, quod malos omnes praecedam ad uictimam.
<sisb. tolet. lam. 1.178> Ac per hoc opto misellus, nec fuissem genitus,
<sisb. tolet. lam. 1.179> Quia et lux ipsa praesens iam mihi tenebrae sunt,
<sisb. tolet. lam. 1.180> Aeternae dampnationis pauendo pernitiem.
<sisb. tolet. lam. 1.181> Boni nihil habiturus, quod malis obiciam,
<sisb. tolet. lam. 1.182> Poenarum metu quassata tremet conscientia,
<sisb. tolet. lam. 1.183> Dum formidat infinita subire discrimina.
<sisb. tolet. lam. 1.184> Bone deus, perituro nunc, exoro, subueni,
<sisb. tolet. lam. 1.185> Nunc et ab ira perenni et a morte libera,
<sisb. tolet. lam. 1.186> Vt quem iustitia punit, tu salues clementia.
<sisb. tolet. lam. 1.187> Benigne pater, ignosce, quod agnoscens fateor.
<sisb. tolet. lam. 1.188> Pronuntio malum meum, non, uindex, operio;
<sisb. tolet. lam. 1.189> Excipe professionem et da indulgentiam.
<sisb. tolet. lam. 1.190> Bonitatis pietate multis non merentibus
<sisb. tolet. lam. 1.191> Gratis peccata dimittens indulsisti ueniam:
<sisb. tolet. lam. 1.192> Mihi non defraudes uni, quod dedisti plurimis.
<sisb. tolet. lam. 1.193> Blanditus confessione placaris humilium
<sisb. tolet. lam. 1.194> Et ad ignoscendum cito flentis uoce flecteris,
<sisb. tolet. lam. 1.195> Poenitentis adsuetus consulere lacrimis.
<sisb. tolet. lam. 1.196> Breuis non est manus tua, ut praestare nequeat;
<sisb. tolet. lam. 1.197> Multus es ad ignoscendum, hinc "indulge!" clamito.
<sisb. tolet. lam. 1.198> Miserere, ne disperdas, parce, ne interimas.
<sisb. tolet. lam. 1.199> Biplici, quaeso, flagello noli me percutere,
<sisb. tolet. lam. 1.200> Suspende paululum iram, habe patientiam,
<sisb. tolet. lam. 1.201> Quia multum ego miser, sed tu plus misericors.
<sisb. tolet. lam. 1.202> Conuersus ad pietatem restitue gratiam;
<sisb. tolet. lam. 1.203> Vitam cum peccato simul ne uelis extinguere;
<sisb. tolet. lam. 1.204> Serua benedictionem receptandae ueniae.
<sisb. tolet. lam. 1.205> Carnem pro peccato suo, quantum placet, adtere,
<sisb. tolet. lam. 1.206> Plagas enim temporales libenter excipiam,
<sisb. tolet. lam. 1.207> Precor tantum, ne perennes indignatus inferas.
<sisb. tolet. lam. 1.208> Doloribus hic afflige, meroribus affice,
<sisb. tolet. lam. 1.209> Per flagella modo purga, ne futuro punias;
<sisb. tolet. lam. 1.210> Carnis poena, quae deliquit, redimatur anima.
<sisb. tolet. lam. 1.211> Decerne clementer pie perditum requirere,
<sisb. tolet. lam. 1.212> Mira qui benignitate abiectos recolligis
<sisb. tolet. lam. 1.213> Et auersos reconuertis, oberrantes corrigis.
<sisb. tolet. lam. 1.214> Errasse me dudum plango profanus et prodigus,
<sisb. tolet. lam. 1.215> Meretricio amore bona perdens patria,
<sisb. tolet. lam. 1.216> Hinc ad te uilis, egenus et percussus remeo.
<sisb. tolet. lam. 1.217> Ecce me indignum loco filiorum clamito,
<sisb. tolet. lam. 1.218> Quod paternitatis tuae renuens admonita
<sisb. tolet. lam. 1.219> Vagus perquaquam defluxi, cucurri per auia.
<sisb. tolet. lam. 1.220> Feci malum miser ego in insipientia,
<sisb. tolet. lam. 1.221> Prouocaui te ad iram diris facinoribus,
<sisb. tolet. lam. 1.222> Quibus rite consternatus magno luctu conteror.
<sisb. tolet. lam. 1.223> Fletibus tamen reuertor confitendo poenitens:
<sisb. tolet. lam. 1.224> Aufer indignationem culpae factus inmemor
<sisb. tolet. lam. 1.225> Et paterna pietate sume, precor, errulum.
<sisb. tolet. lam. 1.226> Grassari si tamen adhuc plagis me diiudicas,
<sisb. tolet. lam. 1.227> Feri me, sicut quos amas, castiga et argue,
<sisb. tolet. lam. 1.228> Sed clementer, ut emendes, non ut interficias.
<sisb. tolet. lam. 1.229> Graues ut culpae merentur, non ita desaeuias;
<sisb. tolet. lam. 1.230> Tempera seueritatem, desine percutere,
<sisb. tolet. lam. 1.231> Iugi ne plaga contritus desperem et peream.
<sisb. tolet. lam. 1.232> Hoc interdum te deposco, ne temptationibus,
<sisb. tolet. lam. 1.233> Quibus subinde peruertor, uiolenter obruar;
<sisb. tolet. lam. 1.234> Victus ne miser succumbam, da, precor, auxilium.
<sisb. tolet. lam. 1.235> Herudiri me tantundem, non permittas decipi,
<sisb. tolet. lam. 1.236> Nam sufferre temptamenta daemonum non potero,
<sisb. tolet. lam. 1.237> Si desieris eorum frenare malitiam.
<sisb. tolet. lam. 1.238> Inde te, benigne deus, adclinis efflagito,
<sisb. tolet. lam. 1.239> Quantulumcumque placare, ut et hic indulgeas;
<sisb. tolet. lam. 1.240> Nam longa poena subactus miser ualde factus sum.
<sisb. tolet. lam. 1.241> In dolore sempiterno carnem ne constituas,
<sisb. tolet. lam. 1.242> Vt crudeliter exire conpellatur anima;
<sisb. tolet. lam. 1.243> Da cruciatibus finem, requiescat spiritus.
<sisb. tolet. lam. 1.244> Karpe moras, uisita me, immo ueni, libera,
<sisb. tolet. lam. 1.245>"Surge!" dicito captiuo, "prodi foras!" misero,
<sisb. tolet. lam. 1.246> Releua carcere trusum, pande iam absconditum.
<sisb. tolet. lam. 1.247> Kallidus hostis me uicit, quod modo considero,
<sisb. tolet. lam. 1.248> Magnum malum feci miser carnis in arbitrio.
<sisb. tolet. lam. 1.249> Porrige nunc manum tuam et succurre misero.
<sisb. tolet. lam. 1.250> Kaput et reliquos artus aqua munda dilue
<sisb. tolet. lam. 1.251> Et internos esqualores gratia purifica,
<sisb. tolet. lam. 1.252> Cunctis ut abire sinas defecatum fecibus.
<sisb. tolet. lam. 1.253> Lugeo confusus mala, quae gessisse memoro,
<sisb. tolet. lam. 1.254> Fundo preces et lamenta contristatus animo,
<sisb. tolet. lam. 1.255> Precor, optatam ne neges poenitenti ueniam.
<sisb. tolet. lam. 1.256> Lacrimae contra peccatum non quidem sufficiunt,
<sisb. tolet. lam. 1.257> Sed quod non ualeo paruis expiare fletibus,
<sisb. tolet. lam. 1.258> Oro, pietate demas, abluas clementia.
<sisb. tolet. lam. 1.259> Miseratione tua fac iustum ex impio,
<sisb. tolet. lam. 1.260> Fulgidum de tenebroso, nitentem ex horrido,
<sisb. tolet. lam. 1.261> Innocentem ex iniquo, uiuentem ex mortuo.
<sisb. tolet. lam. 1.262> Miseratus iam omitte noxas mihi criminis,
<sisb. tolet. lam. 1.263> Eripiens plasma tuum de manu diaboli,
<sisb. tolet. lam. 1.264> Memento figmenti tui et esto placabilis.
<sisb. tolet. lam. 1.265> Manus tuae me fecerunt, formauerunt digiti,
<sisb. tolet. lam. 1.266> Corpus in uentre materno per membra deliniens,
<sisb. tolet. lam. 1.267> Tua uirtute creatam quo clausisti animam.
<sisb. tolet. lam. 1.268> Ne des in ruinam mortis opus tuum, domine,
<sisb. tolet. lam. 1.269> Propter carnale peccatum, quod lamentis elui
<sisb. tolet. lam. 1.270> Possibile praedixisti atque ueniabile,
<sisb. tolet. lam. 1.271> Nullum perire protestans, quamuis graui crimine
<sisb. tolet. lam. 1.272> Carnaliter polluatur; si redeat poenitens
<sisb. tolet. lam. 1.273> Et non haesitet in fide, sumi posse ueniam.
<sisb. tolet. lam. 1.274> Nuntians per te et tuos missos et discipulos:
<sisb. tolet. lam. 1.275>"Poenitemini, caelorum prope regnum factum est
<sisb. tolet. lam. 1.276> Et omnis peccati datur in Christo remissio."
<sisb. tolet. lam. 1.277> Non in multis iustis ita te gaudere perhibes
<sisb. tolet. lam. 1.278> Vt in unum poenitentem peccatis erroneum,
<sisb. tolet. lam. 1.279>"Veni quaerere [et] saluare" dicens "quod perierat."
<sisb. tolet. lam. 1.280> Nulla tam grandis est culpa, cui non sit uenia;
<sisb. tolet. lam. 1.281> Omne facinus peccati delet poenitentia,
<sisb. tolet. lam. 1.282> Si reiectis malis quisquam sanus hanc peregerit.
<sisb. tolet. lam. 1.283> Nullum est malum, quod nequit aboleri lacrimis;
<sisb. tolet. lam. 1.284> Omne peccatum dixisti dimitti hominibus
<sisb. tolet. lam. 1.285> Espiritus tantum sancti excepta blasphemia.
<sisb. tolet. lam. 1.286> Numquid fixum uerbi tui soluetur propositum?
<sisb. tolet. lam. 1.287> Absit hoc, domine deus, ut repellas quempiam,
<sisb. tolet. lam. 1.288> Qui post malum resipiscens te conuersus sequitur.
<sisb. tolet. lam. 1.289> Obice benignitatem et uince malitiam,
<sisb. tolet. lam. 1.290> Praebe moram poenitendi, tempus mortis dilata;
<sisb. tolet. lam. 1.291> Fac, ut salus subsequatur, non tollat interitus.
<sisb. tolet. lam. 1.292> Omnino confidens credo, quod nolens perire me
<sisb. tolet. lam. 1.293> Subiecisti me flagellis, quibus resipiscerem,
<sisb. tolet. lam. 1.294> Vt abominando culpam redirem ad gratiam.
<sisb. tolet. lam. 1.295> Placeat, Christe, dampnatum reparare naufragum,
<sisb. tolet. lam. 1.296> De interitus errore te quaerente redeam
<sisb. tolet. lam. 1.297> Atque de maligno dignus efficiar famulus.
<sisb. tolet. lam. 1.298> Peccaui tibi peccaui et deliqui nequiter,
<sisb. tolet. lam. 1.299> Sed conuersum noli perdas et quae posco tribuas,
<sisb. tolet. lam. 1.300> Vt me mundes ante mortem et, dum uiuo, redimas.
<sisb. tolet. lam. 1.301> Quis fuerim ne requiras, sed quis esse cupio,
<sisb. tolet. lam. 1.302> Veteri culpa ne, quaeso, reputes dampnabilem,
<sisb. tolet. lam. 1.303> Cerne corrigendi uotum et relaxa debitum.
<sisb. tolet. lam. 1.304> Quamquam de reatu facti sit mihi confusio,
<sisb. tolet. lam. 1.305> Noui, quod de fine quemquam, nam non de principio
<sisb. tolet. lam. 1.306> Aut pro bono tu corones aut pro malo iudices.
<sisb. tolet. lam. 1.307> Recipe, domine pater, fuga lapsum seruulum,
<sisb. tolet. lam. 1.308> Tolle mortem poenitenti, te precantem libera
<sisb. tolet. lam. 1.309> Et cum electis ad uitam Agni libro renota.
<sisb. tolet. lam. 1.310> Reprobari me ne sinas, quem pro meis meritis
<sisb. tolet. lam. 1.311> Ingenti pressura polis et limas diutius,
<sisb. tolet. lam. 1.312> Sed quem uiuentem fatigas, refice post obitum.
<sisb. tolet. lam. 1.313> Solue Christe uincla pedum, ligamenta criminum,
<sisb. tolet. lam. 1.314> Resera limen obstrusum tenebrosi carceris,
<sisb. tolet. lam. 1.315> Redde iam luci sepultum, peregrinum patriae.
<sisb. tolet. lam. 1.316> Tolle furorem perennem ab animo principis,
<sisb. tolet. lam. 1.317> Te propitiante fiant mihi iam placabiles,
<sisb. tolet. lam. 1.318> Quos aduersos diuturna miser ira tolero.
<sisb. tolet. lam. 1.319> Tu es, deus, lucis auctor, rex aeternae gloriae,
<sisb. tolet. lam. 1.320> Quem nullus sermo concludit nec obscurant tenebrae.
<sisb. tolet. lam. 1.321> Miserum ad te clamantem iam exaudi, domine.
<sisb. tolet. lam. 1.322> Veni, Iesu, ne tarderis, mors antequam rapiat,
<sisb. tolet. lam. 1.323> Fessum de puluere leua, tibi reconcilia;
<sisb. tolet. lam. 1.324> Lacrimas iuges absterge, cor triste laetifica.
<sisb. tolet. lam. 1.325> Visita iam, Christe deus, quem creasti seruulum:
<sisb. tolet. lam. 1.326> Dimitte me deplorare, quae gessi in saeculo,
<sisb. tolet. lam. 1.327> Aeternum mihi concede lumen, quod desidero.
<sisb. tolet. lam. 1.328> Xriste, qui diuersitate gratiarum diues es,
<sisb. tolet. lam. 1.329> Fructum et meritum, precor, ut uiuenti tribuas,
<sisb. tolet. lam. 1.330> Ne me sterilem praecernens succidas in posterum.
<sisb. tolet. lam. 1.331> Yacere post mala bonum ut permittas, obsecro,
<sisb. tolet. lam. 1.332> Habeam munere tuo conlata quae offeram,
<sisb. tolet. lam. 1.333> Quibus a laeua sublatus transeam ad dexteram.
<sisb. tolet. lam. 1.334> Zabulo me non coniungas ad mortem cum impiis
<sisb. tolet. lam. 1.335> Nec in tartari baratrum patiaris obrui,
<sisb. tolet. lam. 1.336> Qui uenisti te credentes de morte redimere.
<sisb. tolet. lam. 1.337> Gloriam iam uigil canam alfabetum finiens
<sisb. tolet. lam. 1.338> Tibi patri filioque inclito paraclito,
<sisb. tolet. lam. 1.339> Cui laus et potestas per aeterna saecula.
