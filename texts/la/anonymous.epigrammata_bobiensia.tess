<epigr. bob. 1.1> Maternis est nomen aquis. hoc aliger illas
<epigr. bob. 1.2> Nomine donauit matris honore puer.
<epigr. bob. 1.3> Vim dedit alma Salus duros propellere morbos
<epigr. bob. 1.4> Et qui Paeonia pollet in arte deus.
<epigr. bob. 1.5_5> Quis neget haec opis esse deum? quis numine eodem
<epigr. bob. 1.6> Res neget humanas aruaque et astra regi,
<epigr. bob. 1.7> Aduersa inter se coeunt si corpora rerum
<epigr. bob. 1.8> Et sacer in uitreis ignis anhelat aquis?
<epigr. bob. 2.1> Condidit haec uates Naucellius, ante Myronis
<epigr. bob. 2.2> Quae fuerant longo senta lauacra situ.
<epigr. bob. 2.3> Nunc domus est et parua licet sint balnea, sed quae
<epigr. bob. 2.4> Larga riget uitreis lympha perennis aquis.
<epigr. bob. 3.1> Vt nomen tibi, nate, suum, sic praedia mater,
<epigr. bob. 3.2> Senta inculta licet, dia Sabina dedit;
<epigr. bob. 3.3> Sed pater exstructas, habites quibus, extulit aedes,
<epigr. bob. 3.4> Cum tibi secessus turbida Roma dabit.
<epigr. bob. 4.1> Hospes, balneolum breue sum. comite utier uno
<epigr. bob. 4.2> Vis? etiam famulos, si duo sint, patiar.
<epigr. bob. 4.3> Pluribus offendar, quia tunc ita laeseris usum
<epigr. bob. 4.4> Non secus ac magno qui lauat in populo.
<epigr. bob. 5.1> Parcus amator opum, blandorum uictor honorum
<epigr. bob. 5.2> Hic studia et Musis otia amica colo
<epigr. bob. 5.3> Iunius Ausoniae notus testudinis ales,
<epigr. bob. 5.4> Quodque uoluptati est, hinc capio atque fruor:
<epigr. bob. 5.5_5> Rura, domus, rigui genuinis fontibus horti
<epigr. bob. 5.6> Dulciaque imparium marmora Pieridum.
<epigr. bob. 5.7> Viuere sic placidamque iuuat proferre senectam,
<epigr. bob. 5.8> Docta reuoluentem scripta uirum ueterum.
<epigr. bob. 6.1> Naucelli uatis fuerit quae forma, uidetis.
<epigr. bob. 6.2> Quaeritis ingenium? discite carminibus.
<epigr. bob. 7.1> Iulius Ausonia notus testudine uates
<epigr. bob. 7.2>+Cyiras+ et Chlores candidulas cecinit.
<epigr. bob. 7.3> Quondam talis erat, nunc est albente senecta
<epigr. bob. 7.4> Dissimilis. quantum tempora longa ualent!
<epigr. bob. 8.1> Hanc pater, hanc natus pinxit, Lucillus uterque,
<epigr. bob. 8.2> Nomine consimiles nec secus arte pares.
<epigr. bob. 8.3><>
<epigr. bob. 8.4> Et pater et genitrix larque Syracosius;
<epigr. bob. 8.5_5> Eloquium e Latio, studium non molle, Latinis
<epigr. bob. 8.6> Excultum numeris Argolicaque lyra;
<epigr. bob. 8.7> Septima huic aeui fuerat decas, huic fuerat tunc
<epigr. bob. 8.8> Nona fere ac decimae dimidium decadis.
<epigr. bob. 8.9> Praenomen ductum ex atauis; lar(==LA-R) in urbe Quirini;
<epigr. bob. 8.10_10> Sedatum ingenium, rixae odiique fugax;
<epigr. bob. 8.11> Nulla potestatum scabies, non ulla securum(==SE-CURUM)
<epigr. bob. 8.12> Dira fames, auri nulla sacri rabies;
<epigr. bob. 8.13> Et tamen excelsis procerum sociatus ut esset
<epigr. bob. 8.14> Doctorum et largis fidus in obsequiis.
<epigr. bob. 9.1> Tres orbes, Saturne, tuos, pater optime, uixi
<epigr. bob. 9.2> Aetatis nullo crimine conspicuus,
<epigr. bob. 9.3> Vt uigor optandus noster compluribus esset
<epigr. bob. 9.4> Officiique tenor prodigus in proceres.
<epigr. bob. 9.5_5> Nunc quarti postquam tua limina iniuimus orbis,
<epigr. bob. 9.6> Concidimus nec uis, quae fuit, ulla manet.
<epigr. bob. 9.7> Sed tamen adsistas felix mihi meque uigori,
<epigr. bob. 9.8> Qua fas, longaeuum redde uel exiguo;
<epigr. bob. 9.9> Vel tempestiu<e tard> a me solue senecta,
<epigr. bob. 9.10_10> Fine ut tranquillo ponere membra queam.
<epigr. bob. 10.1> Pasce boues, pastor, procul hinc, ne forte Myronis
<epigr. bob. 10.2> Vaccam ut spirantem cum grege falsus agas.
<epigr. bob. 11.1> Mugiet ut <pas> cens, puto, bucula: num<ne> etiam tu
<epigr. bob. 11.2> Arte Promethea ficta, Myron, animas?
<epigr. bob. 12.1> Quid mihi propellis, uitule, ubera? uiuere me uis?
<epigr. bob. 12.2> Indere lac fictis ars nequit uberibus.
<epigr. bob. 13.1> Aut tergum huic ex aere boui circumdedit extra
<epigr. bob. 13.2> Arte Myron, animam aes aut magis intus habet.
<epigr. bob. 14.1> Armatam Pallas Venerem Lacedaemone uisens:
<epigr. bob. 14.2>"Vis nunc iudicium sic ineamus?" ait.
<epigr. bob. 14.3> Cui Venus arridens: "quid me, galeata, lacessis?
<epigr. bob. 14.4> Vincere si possum nuda, quid arma gerens?"
<epigr. bob. 15.1> Emersam pelagi nuper genitalibus undis
<epigr. bob. 15.2> Cyprin Apellei cerne laboris opus:
<epigr. bob. 15.3> Vt complexa manu madidos salis aequore crines
<epigr. bob. 15.4> Vmidulis spumas stringit utraque comis!
<epigr. bob. 15.5_5> Iam "tibi nos ipsae" Iuno inquit et innuba Pallas
<epigr. bob. 15.6>"Cedimus ac formae praemia deferimus".
<epigr. bob. 16.1> Pectora <Sileni> barba uestirier aerea(==A.ERE.A)
<epigr. bob. 16.2> Protendique pedes qualibet arte queant.
<epigr. bob. 16.3> Aera madere mero uiuos et carpere somnos,
<epigr. bob. 16.4> Quae manus aut opifex quis facere arte ualet?
<epigr. bob. 16.5_5> Credite, uisentes: ni brutum tactus aenum
<epigr. bob. 16.6> Arguat, "heus" quiuis diceret "euigila!"
<epigr. bob. 17.1> E marmore hanc me carneam effinxit Scopas
<epigr. bob. 17.2> Baccham euhiantem. tange: digito cesserim.
<epigr. bob. 18.1> Vaccarum septem effigies caua signat iaspis,
<epigr. bob. 18.2> Pascentes uiridum gramen ut esse putes.
<epigr. bob. 18.3> Forsitan et fugiant tereti de margine gemmae,
<epigr. bob. 18.4> Ni prodire foras aurea saepta uetent.
<epigr. bob. 19.1>"Spicula comminuam tibi" Iuppiter inquit Amori.
<epigr. bob. 19.2> Ast Amor: "euge, tona: cycnus eris iterum!"
<epigr. bob. 20.1>"Quis lapis hic?" "amethystus" "at hic?" "ego potor Iacchus.
<epigr. bob. 20.2> Ambo Indi, uerum uiribus impariles:
<epigr. bob. 20.3> Ille mei laticis iactat se uincere uires,
<epigr. bob. 20.4> Ast ego potantes ebrificare mero.
<epigr. bob. 20.5_5> Quin igitur discat de me lapis ebrius esse,
<epigr. bob. 20.6> Aut doceat, quare sobrius esse queam?"
<epigr. bob. 21.1> Scalpsit Prometheus in amethysto Liberum
<epigr. bob. 21.2> Hedera sequaci potum inumbrantem caput.
<epigr. bob. 21.3> Tolle hoc toreuma, scalptor, in gemmam alteram,
<epigr. bob. 21.4> Nam ferre gemma sobria ebrium nequit.
<epigr. bob. 22.1> Vxorem duces si, Zoile, pauper egenam,
<epigr. bob. 22.2> Pauperie iunges, Zoile, pauperiem;
<epigr. bob. 22.3> At si tu ualidam gaza dotisque superbam,
<epigr. bob. 22.4> Non illa uxor erit, sed uiolens domina;
<epigr. bob. 22.5_5> Quod si Lucullus sine re Crassusque clientem,
<epigr. bob. 22.6> Pannosae genitor nobilitatis eris;
<epigr. bob. 22.7> Sin autem formae Venerem quae dotibus aequet,
<epigr. bob. 22.8> Magna dabis multis gaudia, parua tibi.
<epigr. bob. 22.9> Restat ut inculto uitam lare uiuere malis
<epigr. bob. 22.10_10> Quam mala conubii non toleranda pati.
<epigr. bob. 23.1> Intactam ducas diues, in fenore pressus
<epigr. bob. 23.2> Ditem duc Hecuben: pulchrior est Helenae.
<epigr. bob. 24.1> Deformis uxor cui sit, ancilla elegans,
<epigr. bob. 24.2> Vxorem habere, subigere ancillam uelit.
<epigr. bob. 25.1> Quod uitae secteris iter? fora litibus ardent,
<epigr. bob. 25.2> Quodque agere institeris, haud facile expedies.
<epigr. bob. 25.3> Anxia cura domi, labor est immensus in agris,
<epigr. bob. 25.4> Tum pauor ingressis nauifragum pelagus.
<epigr. bob. 25.5_5> Si peregri quid habes, trepidum; miserabile, si nil:
<epigr. bob. 25.6> Aut pudor aut crux est, alterum in alterutro.
<epigr. bob. 25.7> Militiae incerto fato labor, actus honorum
<epigr. bob. 25.8> Lubricus: in summo culmine fluxa fides.
<epigr. bob. 25.9> Sollicitum sine fine geras cum coniuge pectus;
<epigr. bob. 25.10_10> Contra autem squalet coniuge uita carens.
<epigr. bob. 25.11> Susceptae prolis metus aut dolor instat ademptae;
<epigr. bob. 25.12> Orbatus, cui non ulla sata <est> suboles.
<epigr. bob. 25.13> Imprudens aetas iuuenum, contraque uigoris
<epigr. bob. 25.14> Cassa senum, nullis utilis inlecebris.
<epigr. bob. 25.15_15> Vnum de geminis optes, aut progenerari
<epigr. bob. 25.16> Nunquam, aut dissolui: cetera cuncta dolor.
<epigr. bob. 26.1> Nulla est difficilis uitae uia. si fora feruunt
<epigr. bob. 26.2> Litibus, actores gloria consequitur;
<epigr. bob. 26.3> Laudatur recte rem qui gerit: auget opes rus,
<epigr. bob. 26.4><Sulcat tuta> rates ueliuolum pelagus;
<epigr. bob. 26.5_5> Si peregri sumptus superent, festiua uoluptas;
<epigr. bob. 26.6> Si desint, tacitus pauperiem toleres,
<epigr. bob. 26.7> Insontem exiguo praestat quia uiuere uictu
<epigr. bob. 26.8> Quam male quaesitis luxuriare opibus.
<epigr. bob. 26.9> Militiae excelsi euentus: saepe itur in altum
<epigr. bob. 26.10_10> Regnorum columen militiae meritis.
<epigr. bob. 26.11> Vxor participat curas, rem femina paruam
<epigr. bob. 26.12> Prouehit ac fulgent coniuge diuitiae.
<epigr. bob. 26.13> Sed lites fugitas et iurgia, quae solet uxor?
<epigr. bob. 26.14> Cedo equidem, poteris uiuere liberius:
<epigr. bob. 26.15_15> Natorum certe curaque metuque carebis,
<epigr. bob. 26.16> Saepe ignominia luxuriae maculis;
<epigr. bob. 26.17> Sed natis hominum crescit genus, inclyta surgit
<epigr. bob. 26.18> Fama patris, si se natus erit melior;
<epigr. bob. 26.19> Reddendum est mundo naturaeque omniparenti
<epigr. bob. 26.20_20> Quod nobis lucis fenore crediderit.
<epigr. bob. 26.21> Mens uiget ut corpus iuuenum. bene consulit aetas:
<epigr. bob. 26.22> Tempora consiliis apta senes tribuunt:
<epigr. bob. 26.23> Euadunt Veneris stimulos, ut seruus, acerbos,
<epigr. bob. 26.24> Cum domini furias ac rabiem fugitat.
<epigr. bob. 26.25_25> Neutrum optes igitur: namque est <et> uiuere dulce
<epigr. bob. 26.26> Nec properare mori; cetera deliciae.
<epigr. bob. 27.1> Fortuna numquam sistit in eodem statu:
<epigr. bob. 27.2> Semper mouetur, uariat ac mutat uices,
<epigr. bob. 27.3> Et summa in imum uertit ac uersa erigit.
<epigr. bob. 28.1> Thesauro inuento qui limina mortis inibat,
<epigr. bob. 28.2> Liquit ouans laqueum, quo periturus erat.
<epigr. bob. 28.3> At qui, quod terrae abdiderat, non repperit aurum,
<epigr. bob. 28.4> Quem laqueum inuenit, nexuit ac periit.
<epigr. bob. 29.1> E cane me ponti canis excipit. ah dolor: in me
<epigr. bob. 29.2> Vdis et siccis unus inest animus.
<epigr. bob. 29.3>"Aethera iam, lepores, conscendite." mi metus est par:
<epigr. bob. 29.4> Curritur et caelum sideribus canibus.
<epigr. bob. 30.1> Oscula, Chrysarium, uiscum tibi, lumina flammae:
<epigr. bob. 30.2> Cum uideas, uris; sauia tange: ligas.
<epigr. bob. 31.1> Stella prius uiuis fulgebas Lucifer, at nunc
<epigr. bob. 31.2> Exstinctus cassis lumine Vesper eris.
<epigr. bob. 32.1> Malum ego: mittit me quidam tibi munus amator.
<epigr. bob. 32.2> Adnue: marcendum est, ut mihi, Flora, tibi.
<epigr. bob. 33.1> Tres fuerant Charites, sed, dum mea Lesbia uixit,
<epigr. bob. 33.2> Quattuor. at periit: tres numerantur item.
<epigr. bob. 34.1> Musarum <decima> est <Ico>, Cytherea secunda,
<epigr. bob. 34.2> Gratia quarta: Ico Gratia, Musa, Venus.
<epigr. bob. 35.1> Musarum Xantho decimast, Cytherea secunda,
<epigr. bob. 35.2> Quarta Charis: Xantho Musa, Venus, Charis est.
<epigr. bob. 36.1> Intemerata procis et tot seruata per annos,
<epigr. bob. 36.2> Oscula uix ipsi cognita Telemacho.
<epigr. bob. 36.3> Hinc mea uirginitas facibus tibi lusit adultis,
<epigr. bob. 36.4> Arsit et in uidua principe uerus amor.
<epigr. bob. 36.5_5> Saepe ego mentitis tremui noua femina somnis
<epigr. bob. 36.6> Lapsaque non merito sunt mihi uerba sono.
<epigr. bob. 36.7> Et tamen ignotos sensi experrecta dolores
<epigr. bob. 36.8> Strataque temptaui sicca pauente manu.
<epigr. bob. 36.9> Nam tibi anhelanti supremaque bella mouenti
<epigr. bob. 36.10_10> Paruit indulgens et sine uoce dolor;
<epigr. bob. 36.11> Dente nihil uiolare fero, nihil unguibus ausa:
<epigr. bob. 36.12> Foedera nam tacita pace peregit amor.
<epigr. bob. 36.13> Denique non auiam trepido clamore uocaui,
<epigr. bob. 36.14> Nec prior obsequio serua cucurrit anus.
<epigr. bob. 36.15_15> Ipsa uerecundo tetigi pallore puellas,
<epigr. bob. 36.16> Impositum teneri fassa pudoris opus.
<epigr. bob. 37.1> Musa, quibus numeris heroas et arma frequentas
<epigr. bob. 37.2> Fabellam permitte mihi detexere paucis.
<epigr. bob. 37.3> Nam tibi secessi, tecum penetrale retractans
<epigr. bob. 37.4> Consilium; quare neque carmine curro Phalaeco
<epigr. bob. 37.5_5> Nec trimetro iambo(==JAMBO) nec qui pede fractus eodem
<epigr. bob. 37.6> Fortiter irasci discit duce Clazomenio.
<epigr. bob. 37.7> Cetera quin etiam, quot denique milia lusi
<epigr. bob. 37.8> Primaque Romanos docui contendere Graiis
<epigr. bob. 37.9> Et salibus uariare nouis, constanter omitto
<epigr. bob. 37.10_10> Teque quibus princeps et facundissima calles
<epigr. bob. 37.11> Aggredior: precibus descende clientis et audi.
<epigr. bob. 37.12> Dic mihi, Calliope: quidnam pater ille deorum
<epigr. bob. 37.13> Cogitat? an terras et patria saecula mutat
<epigr. bob. 37.14> Quasque dedit quondam morientibus eripit artes
<epigr. bob. 37.15_15> Nosque iubet tacitos et iam rationis egenos
<epigr. bob. 37.16> Non aliter, primo quam cum surreximus aeuo,
<epigr. bob. 37.17> Glandibus et purae rursus procumbere lymphae?
<epigr. bob. 37.18> An reliquas terras conseruat amicus et urbes,
<epigr. bob. 37.19> Sed genus Ausonium Romulique exturbat alumnos?
<epigr. bob. 37.20_20> Quid? reputemus enim: duo sunt quibus extulit ingens
<epigr. bob. 37.21> Roma caput, uirtus belli et sapientia pacis.
<epigr. bob. 37.22> Sed uirtus, agitata domi et socialibus armis,
<epigr. bob. 37.23> In freta Sicaniae et Carthaginis exilit arces
<epigr. bob. 37.24> Ceteraque imperia et totum simul abstulit orbem.
<epigr. bob. 37.25_25> Deinde, uelut stadio uictor qui solus Achaeo
<epigr. bob. 37.26> Languet et immota secum uirtute fatiscit,
<epigr. bob. 37.27> Sic itidem Romana manus, contendere postquam
<epigr. bob. 37.28> Destitit et pacem longis frenauit habenis,
<epigr. bob. 37.29> Ipsa domi leges et Graia inuenta retractans
<epigr. bob. 37.30_30> Omnia bellorum terra quaesita marique
<epigr. bob. 37.31> Praemia consilio et molli ratione regebat.
<epigr. bob. 37.32> Stabat in his, neque enim poterat constare sine istis:
<epigr. bob. 37.33> Aut frustra uxori mendaxque Diespiter olim
<epigr. bob. 37.34>"Imperium sine fine dedi "dixisse probatur.
<epigr. bob. 37.35_35> Nunc igitur qui rex Romanos imperat inter,
<epigr. bob. 37.36> Non trabe sed tergo prolapsus et ingluuie albus,
<epigr. bob. 37.37> Et studia et sapiens hominum nomenque genusque
<epigr. bob. 37.38> Omnia abire foras atque Vrbe excedere iussit.
<epigr. bob. 37.39> Quid facimus? Graios hominumque relinquimus urbes,
<epigr. bob. 37.40_40> Vt Romana foret magis his instructa magistris:
<epigr. bob. 37.41> Nunc, Capitolino ueluti turbante Camillo
<epigr. bob. 37.42> Ensibus et trutina Galli fugere relicta,
<epigr. bob. 37.43> Sic nostri palare senes dicuntur et ipsi
<epigr. bob. 37.44> Vt ferale suos onus exportare libellos.
<epigr. bob. 37.45_45> Ergo Numantinus Libycusque errauit in isto
<epigr. bob. 37.46> Scipio, qui Rhodio creuit formante magistro,
<epigr. bob. 37.47> Ceteraque illa manus bello facunda secundo?
<epigr. bob. 37.48> Quos inter prisci sententia dia Catonis
<epigr. bob. 37.49> Scire deos magni fecisset, utrumne secundis
<epigr. bob. 37.50_50> An magis aduersis staret Romana propago.
<epigr. bob. 37.51> Scilicet aduersis: nam, cum defendier armis
<epigr. bob. 37.52> Suadet amor patriae et captiua penatibus uxor,
<epigr. bob. 37.53> Conuenit, ut uespis, quarum domus arce mouente,
<epigr. bob. 37.54> Turba rigens strictis per lutea corpora telis;
<epigr. bob. 37.55_55> Ast ubi apes secura redit oblita fauorum
<epigr. bob. 37.56> Plebs patresque una somno moriuntur obeso.
<epigr. bob. 37.57> Romulidarum igitur longa et grauis exitium pax.
<epigr. bob. 37.58> Hoc fabella modo pausam facit. optima, posthac,
<epigr. bob. 37.59> Musa, uelim moneas, sine qua mihi nulla uoluptas
<epigr. bob. 37.60_60> Viuere, uti quondam + zmyrnalibusque peribat +,
<epigr. bob. 37.61> Nunc itidem migrare uelis. uel denique quiduis
<epigr. bob. 37.62> Vt dea quaere aliud, tantum Romana Caleno
<epigr. bob. 37.63> Moenia iucundes pariterque auerte Sabinos.
<epigr. bob. 37.64> Haec ego. tum paucis dea me dignarier infit:
<epigr. bob. 37.65_65>'Pone metus aequos, cultrix mea: summa tyranno
<epigr. bob. 37.66> Haec instant odia et nostro periturus honore est.
<epigr. bob. 37.67> Nam laureta Numae fontisque habitamus eosdem
<epigr. bob. 37.68> Et comite Egeria ridemus inania coepta.
<epigr. bob. 37.69> Viue, uale. manet hunc pulchrum sua fama dolorem:
<epigr. bob. 37.70_70> Musarum spondet chorus et Romanus Apollo.
<epigr. bob. 38.1> Corniger has quondam pedibus pulsauit harenas
<epigr. bob. 38.2> Taurus et undantis expressit rupibus ignis.
<epigr. bob. 38.3> Admiranda fides dictu: duo corpora rerum
<epigr. bob. 38.4> Inter se aduersis semper pugnantia fatis,
<epigr. bob. 38.5_5> Fontibus immixtus uitreis sacer ignis anhelat.
<epigr. bob. 41.1> Pars te Furippum uocitat, pars uero Furippum,
<epigr. bob. 41.2> Altera producens, altera corripiens.
<epigr. bob. 41.3> Elige utrum malis: aut tende aut corripe nomen:
<epigr. bob. 41.4> Conueniet quauis, fur furiose, tibi.
<epigr. bob. 42.1> Mortalis cum sis, genio bene fac; quod erit cras,
<epigr. bob. 42.2> Quaerere ne cures: sors est incerta futura.
<epigr. bob. 42.3> Nil tamen haud spera: uaria uice cuncta feruntur:
<epigr. bob. 42.4> Cedunt laeta malis, cedunt mala tempora laetis.
<epigr. bob. 43.1> Non nomen, non quo genitus, non unde, quid egi:
<epigr. bob. 43.2> Mutus in aeternum sum, cinis, ossa, nihil.
<epigr. bob. 43.3> Nec sum nec fueram, genitus tamen e nihilo sum.
<epigr. bob. 43.4> Mitte nec exprobres singula: talis eris.
<epigr. bob. 44.1> Rusticus imprudens plantam nucis hic posuit me
<epigr. bob. 44.2> Saxorum iaculis ludibrium pueris:
<epigr. bob. 44.3> Namque omnes oculi generosaque bracchia pomis
<epigr. bob. 44.4> Iactibus et crebro fragmine pulsa mihi.
<epigr. bob. 44.5_5> Ferre quid immensas fruges iuuat? has ego gratis,
<epigr. bob. 44.6> In mea damna ferax, pro meritis tetuli.
<epigr. bob. 45.1> Illa ego sum Dido uultu, quam conspicis, hospes,
<epigr. bob. 45.2> Assimulata modis pulchraque mirificis.
<epigr. bob. 45.3> Talis eram; sed non, Maro quam mihi finxit, erat mens,
<epigr. bob. 45.4> Vita nec incestis laesa cupidinibus:
<epigr. bob. 45.5_5> Namque nec Aeneas uidit me Troius umquam,
<epigr. bob. 45.6> Nec Libyam aduenit classibus Iliacis;
<epigr. bob. 45.7> Sed furias fugiens atque arma procacis Iarbae
<epigr. bob. 45.8> Seruaui, fateor, morte pudicitiam,
<epigr. bob. 45.9> Pectore transfixo, castus quod perculit ensis,
<epigr. bob. 45.10_10> Non furor aut laeso crudus amore dolor.
<epigr. bob. 45.11> Sic cecidisse iuuat: uixi sine uulnere famae;
<epigr. bob. 45.12> Vlta uirum, positis moenibus, oppetii.
<epigr. bob. 45.13> Inuida cur in me stimulasti, Musa, Maronem,
<epigr. bob. 45.14> Fingeret ut nostrae damna pudicitiae?
<epigr. bob. 45.15_15> Vos magis historicis, lectores, credite de me,
<epigr. bob. 45.16> Quam qui furta deum concubitusque canunt
<epigr. bob. 45.17> Falsidici uates, temerant qui carmine uerum
<epigr. bob. 45.18> Humanisque deos assimulant uitiis.
<epigr. bob. 46.1> Salue, Grammatice, salue, esurientibus unum
<epigr. bob. 46.2> Praesidium perhibens "Arma uirumque cano"!
<epigr. bob. 47.1>"Arma uirumque" docens atque "Arma uirumque" peritus
<epigr. bob. 47.2> Non duxi uxorem, sed magis arma domum.
<epigr. bob. 47.3> Namque dies totos totasque ex ordine noctes
<epigr. bob. 47.4> Litibus oppugnat meque meumque larem
<epigr. bob. 47.5_5> Atque ut perpetuis dotata <a> matre duellis
<epigr. bob. 47.6> Arma in me tollit nec datur ulla quies.
<epigr. bob. 47.7> Iamque repugnanti dedam me, ut denique uictus
<epigr. bob. 47.8> Iurger ob hoc solum, iurgia quod fugiam.
<epigr. bob. 48.1> Cedite deliciae Baiarum, cedite Bauli,
<epigr. bob. 48.2> Cedat et aestiuis Claudia frigoribus
<epigr. bob. 48.3> Tuque, paludigenis perlucida Virgo fluentis,
<epigr. bob. 48.4> Nec se Clementis gloria tollat Aquae!
<epigr. bob. 48.5_5> Nil opus est uobis, superant quia commoda uestra
<epigr. bob. 48.6> Balnea quae consul Nonius instituit.
<epigr. bob. 49.1> Sanus piger febriente multo est nequior:
<epigr. bob. 49.2> Potat duplum dapesque duplices deuorat.
<epigr. bob. 50.1> Sursum peior eras, escendens sed mage peior.
<epigr. bob. 50.2> Scande deorsum iterum, descendisti qui<a> sursum.
<epigr. bob. 51.1> Frendentem Scyllam metus est prope litoris oram
<epigr. bob. 51.2> Sic sisti, Caesar: uincula necte prius.
<epigr. bob. 51.3> Nam potis est uirtus spirantis fallere aeni
<epigr. bob. 51.4> Vt prius astringat, nauita quam caueat.
<epigr. bob. 52.1> Nec Stygiis lucis ineunt sua foedera fratres
<epigr. bob. 52.2> Oedipodionidae, de misero ah miseri!
<epigr. bob. 52.3> Namque etiam ex uno surgentes aggere flammae,
<epigr. bob. 52.4> In diuersa sui dissiliunt cineres.
<epigr. bob. 52.5_5> Infandos iuuenes, quos nec discordia cassos
<epigr. bob. 52.6> Luce nec in semet linquit atrox animus.
<epigr. bob. 52.7> Atque utinam et Thebas quissent partirier ipsas
<epigr. bob. 52.8> Regnorum et metas ut cinerum nebulas!
<epigr. bob. 53.1> Medeam uellet cum pingere Timomachi mens
<epigr. bob. 53.2> Voluentem in natos crudum animo facinus,
<epigr. bob. 53.3> Immanem exhausit rerum in diuersa laborem,
<epigr. bob. 53.4> Fingeret affectum matris ut ambiguum.
<epigr. bob. 53.5_5> Ira subest lachrymis, miseratio non caret ira:
<epigr. bob. 53.6> Alternum uideas ut sit in alterutro.
<epigr. bob. 53.7> Cunctantem satis est: indigna est sanguine mater
<epigr. bob. 53.8> Natorum, tua non dextera, Timomache.
<epigr. bob. 54.1> Quis te pictorum simulauit, pessima Colchis,
<epigr. bob. 54.2> In natos crudum uoluere(==VOLVERE) mente nefas?
<epigr. bob. 54.3> Vsque adeone sitis puerorum haurire cruorem,
<epigr. bob. 54.4> Vt ne picta quidem parcere caede uelis?
<epigr. bob. 54.5_5> Numnam te paelex stimulat? numne alter Iason
<epigr. bob. 54.6> Altera uel Glauce sunt tibi causa necis?
<epigr. bob. 54.7> Quin ne picta quidem sis barbara! namque tui uim
<epigr. bob. 54.8> Cera tenax zeli concipit immodicam.
<epigr. bob. 54.9> Laudo Timomachum, matrem quod pinxit in ense
<epigr. bob. 54.10_10> Cunctantem. prolis sanguine ne maculet.
<epigr. bob. 55.1> Insidens caeco graditur pede claudus utroque:
<epigr. bob. 55.2> Quo caret alteruter, sumit ab alterutro:
<epigr. bob. 55.3> Caecus namque pedes claudo gressumque ministrat,
<epigr. bob. 55.4> At claudus caeco lumina pro pedibus.
<epigr. bob. 56.1> Ambulat insidens caeco pede captus utroque
<epigr. bob. 56.2> Atque alterna subit munia debilitas:
<epigr. bob. 56.3> Nam caecus claudo pede commodat, ille uicissim
<epigr. bob. 56.4> Mutua dat caeco lumina pro pedibus.
<epigr. bob. 57.1> Si Pergamenis digna canimus paginis
<epigr. bob. 57.2> Teque approbante, columen Vrbis, Attice,
<epigr. bob. 57.3> Nihil Latinos demoror librarios,
<epigr. bob. 57.4> Quin inter orsa uetera nostra sint quoque
<epigr. bob. 57.5_5> Victura in aeuum et in nepotum posteros.
<epigr. bob. 57.6> Sin spe minora longo et aeuo pangimus,
<epigr. bob. 57.7> Turi atque myrrhae dedices et galbano
<epigr. bob. 57.8> Quibusque Vicus redolet Vnguentarius,
<epigr. bob. 57.9> Nec tu laboris miserearis inriti
<epigr. bob. 57.10_10> Nec uatem (amicus est licet) recogites.
<epigr. bob. 57.11> Nunc ut facultas ruris atque copia est,
<epigr. bob. 57.12> Munus receptes oro laetus interim
<epigr. bob. 57.13> Texto notatum scirpeo Niloticae
<epigr. bob. 57.14> Ripae papyri, quod premas uel exeras
<epigr. bob. 57.15_15> Doctorum in aures, mens ut arbitrabitur.
<epigr. bob. 58.1> Has Amor incendit lymphas, cum ludere nymphis
<epigr. bob. 58.2> Iussit in his nudas pulchra Venus Charitas.
<epigr. bob. 59.1> Difficilis parti est custodia; qui labor ingens!
<epigr. bob. 59.2> Nam parere haud aegre ualeas atque accumules rem.
<epigr. bob. 60.1> Non est diues opum diues, nec pauper inopsque
<epigr. bob. 60.2> Infelix, alio nec magis alter eget.
<epigr. bob. 60.3> Diues eget gemmis, Cereali munere pauper:
<epigr. bob. 60.4> Sic cum egeant ambo, pauper egens minus est.
<epigr. bob. 61.1> Felix grammaticus non est, sed nec fuit umquam
<epigr. bob. 61.2> Nec quisquam est felix nomine grammaticus.
<epigr. bob. 61.3> Sed si quis felix praeter fatum extitit et fas,
<epigr. bob. 61.4> Is demum excessit grammaticos canonas.
<epigr. bob. 62.1> Rauca nouem cornix uiuendo saecula uincit,
<epigr. bob. 62.2> Quattuor at uolucer cornicis tempora ceruus.
<epigr. bob. 62.3> Coruus Apollineus potis est tres uiuere ceruos,
<epigr. bob. 62.4> Vnicus at phoenix ter ternos denique coruos.
<epigr. bob. 62.5_5> Et nos bis quinos numero phoenicas obimus
<epigr. bob. 62.6> Montiuagae Nymphae, magni Iouis umida proles.
<epigr. bob. 63.1>"Sol, salueque ualeque!" Theombrotus Ambraciotes
<epigr. bob. 63.2> Dixit et aeternas desilit in tenebras,
<epigr. bob. 63.3> Nil leto dignum sibi conscius, illa Platonis
<epigr. bob. 63.4> Quae de anima sciuit sic celeranda ratus.
<epigr. bob. 64.1> Salue, Grammatice, salue: medicina reperta
<epigr. bob. 64.2> Es<t> auidis praesens "Arma uirumque cano"!
<epigr. bob. 65.1> Faustulus insidens formicae ut magno elephanto
<epigr. bob. 65.2> Decidit et terrae terga supina dedit,
<epigr. bob. 65.3> Moxque idem ad mortem est mulcatus calcibus eius,
<epigr. bob. 65.4> Perditus ut posset uix retinere animam.
<epigr. bob. 65.5_5> Vix tamen est fatus: "quid rides, improbe liuor,
<epigr. bob. 65.6> Quod cecidi? cecidit non aliter Phaethon".
<epigr. bob. 66.1> Quod est beatum, morte et aeternum carens
<epigr. bob. 66.2> Nec sibi parit negotium nec alteri.
<epigr. bob. 67.1> Ingrato homine terra peius nil creat:
<epigr. bob. 67.2> Vicinus, hospes, notus, ignotus, cliens
<epigr. bob. 67.3> Et si qua genera sunt egena ciuium.
<epigr. bob. 67.4> Si quid petenti promptus opis impertias
<epigr. bob. 67.5_5> Aut misereare, gratia actutum perit.
<epigr. bob. 68.1> Discere si cupias, doctus quoque multa, licebit:
<epigr. bob. 68.2> Quae nosti, meditando uelis inolescere menti;
<epigr. bob. 68.3> Quae didicisti hauddum, discendo adsumere tendas.
<epigr. bob. 69.1> Re fruere ut natus mortalis, dilige set rem
<epigr. bob. 69.2> Tamquam immortalis: fama est in utroque secunda.
<epigr. bob. 70.1> M mutaris et R sedes si, Basse, notarum
<epigr. bob. 70.2> Nominis, altae Vrbis moenia qui statuit,
<epigr. bob. 70.3> Alternasque uelis apicum a se scribere uoces,
<epigr. bob. 70.4> Morulus hac fuerit, qui nunc est Romulus, arte.
<epigr. bob. 71.1> Milia triginta hic infleta inhumata, uiator,
<epigr. bob. 71.2> Thessaliae hoc uno contegimur tumulo,
<epigr. bob. 71.3> Aetolum confecta manu turmisque Latinis,
<epigr. bob. 71.4> Quas Titus ingenti duxit ab Italia,
<epigr. bob. 71.5_5> Emathiae excidium, cum gloria uana Philippi
<epigr. bob. 71.6> Fugit: abiit(==A-BJIT) ceruis ocior et Zephyris.
<epigr. bob. app. 1.1> Viderat armatam Venerem Tritonia Pallas:
<epigr. bob. app. 1.2>"Huius iudicium uix subeamus" ait.
<epigr. bob. app. 1.3> Cui Venus arridens: "frustra armis obuia tendis.
<epigr. bob. app. 1.4> Nuda ego si uinco, nostra quis arma ferat?"
<epigr. bob. app. 2.1> Quis uitae delectus erit? fert curia lites,
<epigr. bob. app. 2.2> Cura domi, labor est rure, marique pauor.
<epigr. bob. app. 2.3> Formido sequitur merces, est tristis egestas;
<epigr. bob. app. 2.4> Solus erit caelebs, iurgiaque uxor habet.
<epigr. bob. app. 2.5_5> Emergit de prole dolor, miser orbus habetur;
<epigr. bob. app. 2.6> Stulta iuuenta, caput debile canities.
<epigr. bob. app. 2.7> Alterutrum hinc praestat: uel nullo tempore nasci
<epigr. bob. app. 2.8> Vel natum prima luce repente mori.
<epigr. bob. app. 3.1> Omnis habet uitae ratio sua gaudia: honores
<epigr. bob. app. 3.2> Curia, priuato sub lare parta quies.
<epigr. bob. app. 3.3> Naturae exercet studium rus; aequora lucrum,
<epigr. bob. app. 3.4> Res peregre famam larga relata parit.
<epigr. bob. app. 3.5_5> Pauperiem nosti solus; cum uxore beata
<epigr. bob. app. 3.6> Est domus; haec absit, sic quoque uita leuis.
<epigr. bob. app. 3.7> Laetitia est proles; sine prole, carere quid iuuat(==HU+VAT)!
<epigr. bob. app. 3.8> Firma iuuenta; deos curua senecta colit.
<epigr. bob. app. 3.9> Non ergo alterutrum legere est: occumbere uel non
<epigr. bob. app. 3.10_10> Nasci; quaeque suis commoda uita bonis.
