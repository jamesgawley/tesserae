<verg. app. priap. 1.1> Vere rosa, autumno pomis, aestate frequentor
<verg. app. priap. 1.2> Spicis: una mihi est horrida pestis hiemps;
<verg. app. priap. 1.3> Nam frigus metuo et uereor ne ligneus ignem
<verg. app. priap. 1.4> Hic deus ignaris praebeat agricolis.
<verg. app. priap. 2.1> Ego haec, ego arte fabricata rustica,
<verg. app. priap. 2.2> Ego arida, o uiator, ecce populus
<verg. app. priap. 2.3> Agellulum hunc, sinistra et ante quem uides,
<verg. app. priap. 2.4> Erique uillulam hortulumque pauperis
<verg. app. priap. 2.5_5> Tueor malaque furis arceo manu.
<verg. app. priap. 2.6> Mihi corolla picta uere ponitur,
<verg. app. priap. 2.7> Mihi rubens arista sole feruido,
<verg. app. priap. 2.8> Mihi uirente dulcis uua pampino,
<verg. app. priap. 2.9> Mihi glauca duro oliua cocta frigore.
<verg. app. priap. 2.10_10> Meis capella delicata pascuis
<verg. app. priap. 2.11> In urbem adulta lacte portat ubera,
<verg. app. priap. 2.12> Meisque pinguis agnus ex ouilibus
<verg. app. priap. 2.13> Grauem domum remittit aere dexteram,
<verg. app. priap. 2.14> Teneraque matre mugiente uaccula
<verg. app. priap. 2.15_15> Deum profundit ante templa sanguinem.
<verg. app. priap. 2.16> Proin, uiator, hunc deum uereberis
<verg. app. priap. 2.17> Manumque sursum habebis; hoc tibi expedit:
<verg. app. priap. 2.18> Parata namque crux, <ca> ue!, stat mentula.
<verg. app. priap. 2.19>'Velim pol', inquis: at pol ecce uilicus
<verg. app. priap. 2.20_20> Venit, ualente cui reuulsa brachio
<verg. app. priap. 2.21> Fit ista mentula apta claua dexterae.
<verg. app. priap. 3.1> Hunc ego, <o> iuuenes, locum uillulamque palustrem
<verg. app. priap. 3.2> Tectam uimine iunceo caricisque maniplis,
<verg. app. priap. 3.3> Quercus arida rustica formitata securi
<verg. app. priap. 3.4> Nutrior: magis et magis fit beata quotannis.
<verg. app. priap. 3.5_5> Huius nam domini colunt me deumque salutant,
<verg. app. priap. 3.6> Pauperis tuguri pater filiusque adulescens,
<verg. app. priap. 3.7> Alter assidua colens diligentia, ut herbae,
<verg. app. priap. 3.8> Aspera ut rubus a meo sit remota sacello,
<verg. app. priap. 3.9> Alter parua manu ferens semper munera larga.
<verg. app. priap. 3.10_10> Florido mihi ponitur picta uere corolla,
<verg. app. priap. 3.11> Primitus tenera uirens spica mollis arista,
<verg. app. priap. 3.12> Luteae uiolae mihi lacteumque papauer
<verg. app. priap. 3.13> Pallentesque cucurbitae et suaue olentia mala,
<verg. app. priap. 3.14> Vua pampinea rubens educata sub umbra.
<verg. app. priap. 3.15_15> Sanguine haec etiam mihi (sed tacebitis) arma
<verg. app. priap. 3.16> Barbatus linit hirculus cornipesque capella.
<verg. app. priap. 3.17> Pro quis omnia honoribus *hoc* necesse Priapo est
<verg. app. priap. 3.18> Praestare et domini hortulum uineamque tueri.
<verg. app. priap. 3.19> Quare hinc, o pueri, malas abstinete rapinas!
<verg. app. priap. 3.20_20> Vicinus prope diues est neglegensque Priapus:
<verg. app. priap. 3.21> Inde sumite, semita haec deinde uos feret ipsa.
