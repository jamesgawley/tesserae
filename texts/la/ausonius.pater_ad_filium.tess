<ausonius. pat_ad_fil. 1> Debeo et hanc nostris, fili dulcissime, curis
<ausonius. pat_ad_fil. 2> Historiam, quamquam titulo non digna sereno
<ausonius. pat_ad_fil. 3> Anxia maestarum fuerit querimonia rerum.
<ausonius. pat_ad_fil. 4> Iam super egelidae stagnantia terga Mosellae
<ausonius. pat_ad_fil. 5> Protulerat te, nate, ratis maestique parentis
<ausonius. pat_ad_fil. 6> Oscula et amplexus discreuerat inuidus amnis.
<ausonius. pat_ad_fil. 7> Solus ego et quamuis coetu celebratus amico
<ausonius. pat_ad_fil. 8> Solus eram profugaeque dabam pia uota carinae
<ausonius. pat_ad_fil. 9> Solus adhuc te, nate, uidens, celerisque remulci
<ausonius. pat_ad_fil. 10> Culpabam properos aduerso flumine cursus.
<ausonius. pat_ad_fil. 11> Quis fuit ille dies? non annus longior ille est,
<ausonius. pat_ad_fil. 12> Attica quem docti collegit cura Metonis.
<ausonius. pat_ad_fil. 13> Desertus uacuis solisque exerceor oris;
<ausonius. pat_ad_fil. 14> Nunc ego pubentes salicum diuerbero frondes,
<ausonius. pat_ad_fil. 15> Gramineos nunc frango toros uiridisque per uluas
<ausonius. pat_ad_fil. 16> Lubrica substratis uestigia libro lapillis.
<ausonius. pat_ad_fil. 17> Sic lux prima abiit, sic altera meta diei,
<ausonius. pat_ad_fil. 18> Sic geminas alterna rotat uertigo tenebras,
<ausonius. pat_ad_fil. 19> Sic alias, totusque mihi sic annus abibit,
<ausonius. pat_ad_fil. 20> Restituant donec tua me tibi fata parentem.
<ausonius. pat_ad_fil. 21> Hac ego condicione licet uel morte paciscar,
<ausonius. pat_ad_fil. 22> Dum decores suprema patris tu, nate, superstes.
