<ovid. ars 1.1> Siquis in hoc artem populo non nouit amandi,
<ovid. ars 1.2> Me legat et lecto carmine doctus amet!
<ovid. ars 1.3> Arte citae ueloque rates remoque mouentur,
<ovid. ars 1.4> Arte leues currus: arte regendus Amor.
<ovid. ars 1.5_5> Curribus Automedon lentisque erat aptus habenis:
<ovid. ars 1.6> Tiphys in Haemonia puppe magister erat;
<ovid. ars 1.7> Me Venus artificem tenero praefecit Amori:
<ovid. ars 1.8> Tiphys et Automedon dicar Amoris ego.
<ovid. ars 1.9> Ille quidem ferus est et qui mihi saepe repugnet,
<ovid. ars 1.10_10> Sed puer est, aetas mollis et apta regi.
<ovid. ars 1.11> Phillyrides puerum cithara perfecit Achillem
<ovid. ars 1.12> Atque animos placida contudit arte feros;
<ovid. ars 1.13> Qui totiens socios, totiens exterruit hostes,
<ovid. ars 1.14> Creditur annosum pertimuisse senem;
<ovid. ars 1.15_15> Quas Hector sensurus erat, poscente magistro
<ovid. ars 1.16> Verberibus iussas praebuit ille manus.
<ovid. ars 1.17> Aeacidae Chiron, ego sum praeceptor Amoris:
<ovid. ars 1.18> Saeuus uterque puer, natus uterque dea.
<ovid. ars 1.19> Sed tamen et tauri ceruix oneratur aratro,
<ovid. ars 1.20_20> Frenaque magnanimi dente teruntur equi,
<ovid. ars 1.21> Et mihi cedet Amor, quamuis mea uulneret arcu
<ovid. ars 1.22> Pectora, iactatas excutiatque faces.
<ovid. ars 1.23> Quo me fixit Amor, quo me uiolentius ussit,
<ovid. ars 1.24> Hoc melior facti uulneris ultor ero.
<ovid. ars 1.25_25> Non ego, Phoebe, datas a te mihi mentiar artes,
<ovid. ars 1.26> Nec nos aeriae uoce monemur auis,
<ovid. ars 1.27> Nec mihi sunt uisae Clio Cliusque sorores
<ovid. ars 1.28> Seruanti pecudes uallibus, Ascra, tuis.
<ovid. ars 1.29> Vsus opus mouet hoc: uati parete perito!
<ovid. ars 1.30_30> Vera canam: coeptis, mater Amoris, ades!
<ovid. ars 1.31> Este procul, uittae tenues, insigne pudoris,
<ovid. ars 1.32> Quaeque tegis medios, instita longa pedes!
<ovid. ars 1.33> Nos Venerem tutam concessaque furta canemus,
<ovid. ars 1.34> Inque meo nullum carmine crimen erit.
<ovid. ars 1.35_35> Principio, quod amare uelis, reperire labora,
<ovid. ars 1.36> Qui noua nunc primum miles in arma uenis;
<ovid. ars 1.37> Proximus huic labor est placitam exorare puellam;
<ovid. ars 1.38> Tertius, ut longo tempore duret amor.
<ovid. ars 1.39> Hic modus, haec nostro signabitur area curru,
<ovid. ars 1.40_40> Haec erit admissa meta terenda rota.
<ovid. ars 1.41> Dum licet et loris passim potes ire solutis,
<ovid. ars 1.42> Elige cui dicas "tu mihi sola places."
<ovid. ars 1.43> Haec tibi non tenues ueniet delapsa per auras:
<ovid. ars 1.44> Quaerenda est oculis apta puella tuis.
<ovid. ars 1.45_45> Scit bene uenator, ceruis ubi retia tendat,
<ovid. ars 1.46> Scit bene, qua frendens ualle moretur aper;
<ovid. ars 1.47> Aucupibus noti frutices; qui sustinet hamos,
<ovid. ars 1.48> Nouit quae multo pisce natentur aquae.
<ovid. ars 1.49> Tu quoque, materiam longo qui quaeris amori,
<ovid. ars 1.50_50> Ante frequens quo sit disce puella loco.
<ovid. ars 1.51> Non ego quaerentem uento dare uela iubebo,
<ovid. ars 1.52> Nec tibi ut inuenias, longa terenda uia est.
<ovid. ars 1.53> Andromedan Perseus nigris portarit ab Indis,
<ovid. ars 1.54> Raptaque sit Phrygio Graia puella uiro:
<ovid. ars 1.55_55> Tot tibi tamque dabit formosas Roma puellas,
<ovid. ars 1.56>"Haec habet" ut dicas "quicquid in orbe fuit."
<ovid. ars 1.57> Gargara quot segetes, quot habet Methymna racemos,
<ovid. ars 1.58> Aequore quot pisces, fronde teguntur aues,
<ovid. ars 1.59> Quot caelum stellas, tot habet tua Roma puellas:
<ovid. ars 1.60_60> Mater in Aeneae constitit urbe sui.
<ovid. ars 1.61> Seu caperis primis et adhuc crescentibus annis,
<ovid. ars 1.62> Ante oculos ueniet bella puella tuos;
<ovid. ars 1.63> Siue cupis iuuenem, iuuenes tibi mille placebunt:
<ovid. ars 1.64> Cogeris uoti nescius esse tui;
<ovid. ars 1.65_65> Seu te forte iuuat sera et sapientior aetas,
<ovid. ars 1.66> Hoc quoque, crede mihi, plenius agmen erit.
<ovid. ars 1.67> Tu modo Pompeia lentus spatiare sub umbra,
<ovid. ars 1.68> Cum sol Herculei terga leonis adit,
<ovid. ars 1.69> Aut ubi muneribus nati sua munera mater
<ovid. ars 1.70_70> Addidit, externo marmore diues opus.
<ovid. ars 1.71> Nec tibi uitetur quae priscis sparsa tabellis
<ovid. ars 1.72> Porticus auctoris Liuia nomen habet,
<ovid. ars 1.73> Quaque parare necem miseris patruelibus ausae
<ovid. ars 1.74> Belides et stricto stat ferus ense pater;
<ovid. ars 1.75_75> Nec te praetereat Veneri ploratus Adonis
<ovid. ars 1.76> Cultaque Iudaeo septima sacra Syro,
<ovid. ars 1.77> Nec fuge linigerae Memphitica templa iuuencae:
<ovid. ars 1.78> Multas illa facit, quod fuit ipsa Ioui.
<ovid. ars 1.79> Et fora conueniunt - quis credere possit? - Amori,
<ovid. ars 1.80_80> Flammaque in arguto saepe reperta foro.
<ovid. ars 1.81> Subdita qua Veneris facto de marmore templo
<ovid. ars 1.82> Appias expressis aera pulsat aquis.
<ovid. ars 1.83> Illo saepe loco capitur consultus Amori,
<ovid. ars 1.84> Quique aliis cauit, non cauet ipse sibi;
<ovid. ars 1.85_85> Illo saepe loco desunt sua uerba diserto,
<ovid. ars 1.86> Resque nouae ueniunt, causaque agenda sua est.
<ovid. ars 1.87> Hunc Venus e templis, quae sunt confinia, ridet:
<ovid. ars 1.88> Qui modo patronus, nunc cupit esse cliens.
<ovid. ars 1.89> Sed tu praecipue curuis uenare theatris:
<ovid. ars 1.90_90> Haec loca sunt uoto fertiliora tuo.
<ovid. ars 1.91> Illic inuenies quod ames, quod ludere possis,
<ovid. ars 1.92> Quodque semel tangas, quodque tenere uelis.
<ovid. ars 1.93> Vt redit itque frequens longum formica per agmen,
<ovid. ars 1.94> Granifero solitum cum uehit ore cibum,
<ovid. ars 1.95_95> Aut ut apes saltusque suos et olentia nactae
<ovid. ars 1.96> Pascua per flores et thyma summa uolant,
<ovid. ars 1.97> Sic ruit ad celebres cultissima femina ludos:
<ovid. ars 1.98> Copia iudicium saepe morata meum est.
<ovid. ars 1.99> Spectatum ueniunt, ueniunt, spectentur ut ipsae:
<ovid. ars 1.100_100> Ille locus casti damna pudoris habet.
<ovid. ars 1.101> Primus sollicitos fecisti, Romule, ludos,
<ovid. ars 1.102> Cum iuuit uiduos rapta Sabina uiros.
<ovid. ars 1.103> Tunc neque marmoreo pendebant uela theatro,
<ovid. ars 1.104> Nec fuerant liquido pulpita rubra croco;
<ovid. ars 1.105_105> Illic, quas tulerant nemorosa Palatia frondes,
<ovid. ars 1.106> Simpliciter positae, scena sine arte fuit;
<ovid. ars 1.107> In gradibus sedit populus de caespite factis,
<ovid. ars 1.108> Qualibet hirsutas fronde tegente comas.
<ovid. ars 1.109> Respiciunt oculisque notant sibi quisque puellam
<ovid. ars 1.110_110> Quam uelit et tacito pectore multa mouent;
<ovid. ars 1.111> Dumque, rudem praebente modum tibicine Tusco,
<ovid. ars 1.112> Ludius aequatam ter pede pulsat humum,
<ovid. ars 1.113> In medio plausu - plausus tunc arte carebant -
<ovid. ars 1.114> Rex populo praedae signa petita dedit.
<ovid. ars 1.115_115> Protinus exsiliunt animum clamore fatentes,
<ovid. ars 1.116> Virginibus, cupidas iniciuntque manus.
<ovid. ars 1.117> Vt fugiunt aquilas, timidissima turba, columbae,
<ovid. ars 1.118> Vtque fugit uisos agna nouella lupos,
<ovid. ars 1.119> Sic illae timuere uiros sine lege ruentes:
<ovid. ars 1.120_120> Constitit in nulla qui fuit ante color.
<ovid. ars 1.121> Nam timor unus erat, facies non una timoris:
<ovid. ars 1.122> Pars laniat crines, pars sine mente sedet;
<ovid. ars 1.123> Altera maesta silet, frustra uocat altera matrem;
<ovid. ars 1.124> Haec queritur, stupet haec, haec manet, illa fugit.
<ovid. ars 1.125_125> Ducuntur raptae, genialis praeda, puellae,
<ovid. ars 1.126> Et potuit multas ipse decere timor.
<ovid. ars 1.127> Si qua repugnarat nimium comitemque negarat,
<ovid. ars 1.128> Sublatam cupido uir tulit ipse sinu
<ovid. ars 1.129> Atque ita "quid teneros lacrimis corrumpis ocellos?
<ovid. ars 1.130_130> Quod matri pater est, hoc tibi" dixit "ero."
<ovid. ars 1.131> Romule, militibus scisti dare commoda solus:
<ovid. ars 1.132> Haec mihi si dederis commoda, miles ero.
<ovid. ars 1.133> Scilicet ex illo sollemni more theatra
<ovid. ars 1.134> Nunc quoque formosis insidiosa manent.
<ovid. ars 1.135_135> Nec te nobilium fugiat certamen equorum:
<ovid. ars 1.136> Multa capax populi commoda Circus habet.
<ovid. ars 1.137> Nil opus est digitis per quos arcana loquaris,
<ovid. ars 1.138> Nec tibi per nutus accipienda nota est.
<ovid. ars 1.139> Proximus a domina nullo prohibente sedeto,
<ovid. ars 1.140_140> Iunge tuum lateri, qua potes usque, latus.
<ovid. ars 1.141> Et bene, quod cogit, si nolis, linea iungi,
<ovid. ars 1.142> Quod tibi tangenda est lege puella loci.
<ovid. ars 1.143> Hic tibi quaeratur socii sermonis origo
<ovid. ars 1.144> Et moueant primos publica uerba sonos.
<ovid. ars 1.145_145> Cuius equi ueniant facito, studiose, requiras,
<ovid. ars 1.146> Nec mora, quisquis erit, cui fauet illa, faue!
<ovid. ars 1.147> At cum pompa frequens caelestibus ibit eburnis,
<ovid. ars 1.148> Tu Veneri dominae plaude fauente manu;
<ovid. ars 1.149> Vtque fit, in gremium puluis si forte puellae
<ovid. ars 1.150_150> Deciderit, digitis excutiendus erit;
<ovid. ars 1.151> Etsi nullus erit puluis, tamen excute nullum:
<ovid. ars 1.152> Quaelibet officio causa sit apta tuo.
<ovid. ars 1.153> Pallia si terra nimium demissa iacebunt,
<ovid. ars 1.154> Collige et immunda sedulus effer humo.
<ovid. ars 1.155_155> Protinus, officii pretium, patiente puella
<ovid. ars 1.156> Contingent oculis crura uidenda tuis.
<ovid. ars 1.157> Respice praeterea, post uos quicumque sedebit,
<ovid. ars 1.158> Ne premat opposito mollia terga genu.
<ovid. ars 1.159> Parua leuis capiunt animos: fuit utile multis
<ovid. ars 1.160_160> Puluinum facili composuisse manu;
<ovid. ars 1.161> Profuit et tenues uentos mouisse tabella
<ovid. ars 1.162> Et caua sub tenerum scamna dedisse pedem.
<ovid. ars 1.163> Hos aditus Circusque nouo praebebit amori
<ovid. ars 1.164> Sparsaque sollicito tristis harena foro.
<ovid. ars 1.165_165> Illa saepe puer Veneris pugnauit harena
<ovid. ars 1.166> Et, qui spectauit uulnera, uulnus habet.
<ovid. ars 1.167> Dum loquitur tangitque manum poscitque libellum
<ovid. ars 1.168> Et quaerit posito pignore, uincat uter,
<ovid. ars 1.169> Saucius ingemuit telumque uolatile sensit
<ovid. ars 1.170_170> Et pars spectati muneris ipse fuit.
<ovid. ars 1.171> Quid, modo cum belli naualis imagine Caesar
<ovid. ars 1.172> Persidas induxit Cecropiasque rates?
<ovid. ars 1.173> Nempe ab utroque mari iuuenes, ab utroque puellae
<ovid. ars 1.174> Venere, atque ingens orbis in Vrbe fuit.
<ovid. ars 1.175_175> Quis non inuenit turba, quod amaret, in illa?
<ovid. ars 1.176> Eheu, quam multos aduena torsit amor!
<ovid. ars 1.177> Ecce parat Caesar, domito quod defuit orbi,
<ovid. ars 1.178> Addere: nunc, Oriens ultime, noster eris.
<ovid. ars 1.179> Parthe, dabis poenas: Crassi gaudete sepulti
<ovid. ars 1.180_180> Signaque barbaricas non bene passa manus!
<ovid. ars 1.181> Vltor adest primisque ducem profitetur in annis
<ovid. ars 1.182> Bellaque non puero tractat agenda puer.
<ovid. ars 1.183> Parcite natales, timidi, numerare deorum!
<ovid. ars 1.184> Caesaribus uirtus contigit ante diem.
<ovid. ars 1.185_185> Ingenium caeleste suis uelocius annis
<ovid. ars 1.186> Surgit et ignauae fert male damna morae.
<ovid. ars 1.187> Paruus erat manibusque duos Tirynthius angues
<ovid. ars 1.188> Pressit et in cunis iam Ioue dignus erat;
<ovid. ars 1.189> Nunc quoque qui puer es, quantus tum, Bacche, fuisti,
<ovid. ars 1.190_190> Cum timuit thyrsos India uicta tuos!
<ovid. ars 1.191> Auspiciis animisque patris, puer, arma mouebis
<ovid. ars 1.192> Et uinces animis auspiciisque patris.
<ovid. ars 1.193> Tale rudimentum tanto sub nomine debes,
<ovid. ars 1.194> Nunc iuuenum princeps, deinde future senum.
<ovid. ars 1.195_195> Cum tibi sint fratres, fratres ulciscere laesos,
<ovid. ars 1.196> Cumque pater tibi sit, iura tuere patris!
<ovid. ars 1.197> Induit arma tibi genitor patriaeque tuusque:
<ovid. ars 1.198> Hostis ab inuito regna parente rapit.
<ovid. ars 1.199> Tu pia tela feres, sceleratas ille sagittas:
<ovid. ars 1.200_200> Stabit pro signis iusque piumque tuis.
<ovid. ars 1.201> Vincuntur causa Parthi, uincantur et armis:
<ovid. ars 1.202> Eoas Latio dux meus addat opes.
<ovid. ars 1.203> Marsque pater Caesarque pater, date numen eunti!
<ovid. ars 1.204> Nam deus e uobis alter es, alter eris.
<ovid. ars 1.205_205> Auguror en, uinces, uotiuaque carmina reddam
<ovid. ars 1.206> Et magno nobis ore sonandus eris.
<ovid. ars 1.207> Consistes aciemque meis hortabere uerbis:
<ovid. ars 1.208> O desint animis ne mea uerba tuis!
<ovid. ars 1.209> Tergaque Parthorum Romanaque pectora dicam
<ovid. ars 1.210_210> Telaque, ab auerso quae iacit hostis equo.
<ovid. ars 1.211> Qui fugis ut uincas, quid uicto, Parthe, relinques?
<ovid. ars 1.212> Parthe, malum iam nunc Mars tuus omen habet.
<ovid. ars 1.213> Ergo erit illa dies qua tu, pulcherrime rerum,
<ovid. ars 1.214> Quattuor in niueis aureus ibis equis;
<ovid. ars 1.215_215> Ibunt ante duces onerati colla catenis,
<ovid. ars 1.216> Ne possint tuti, qua prius, esse fuga.
<ovid. ars 1.217> Spectabunt laeti iuuenes mixtaeque puellae,
<ovid. ars 1.218> Diffundetque animos omnibus ista dies.
<ovid. ars 1.219> Atque aliqua ex illis cum regum nomina quaeret,
<ovid. ars 1.220_220> Quae loca, qui montes quaeue ferantur aquae,
<ovid. ars 1.221> Omnia responde, nec tantum siqua rogabit,
<ovid. ars 1.222> Et quae nescieris, ut bene nota refer:
<ovid. ars 1.223> Hic est Euphrates, praecinctus harundine frontem;
<ovid. ars 1.224> Cui coma dependet caerula, Tigris erit;
<ovid. ars 1.225_225> Hos facito Armenios, haec est Danaeia Persis,
<ovid. ars 1.226> Vrbs in Achaemeniis uallibus ista fuit;
<ovid. ars 1.227> Ille uel ille duces, et erunt quae nomina dicas,
<ovid. ars 1.228> Si poteris, uere, si minus, apta tamen.
<ovid. ars 1.229> Dant etiam positis aditum conuiuia mensis:
<ovid. ars 1.230_230> Est aliquid praeter uina, quod inde petas.
<ovid. ars 1.231> Saepe illic positi teneris adducta lacertis
<ovid. ars 1.232> Purpureus Bacchi cornua pressit Amor,
<ovid. ars 1.233> Vinaque cum bibulas sparsere Cupidinis alas,
<ovid. ars 1.234> Permanet et capto stat grauis ille loco.
<ovid. ars 1.235_235> Ille quidem pennas uelociter excutit udas,
<ovid. ars 1.236> Sed tamen et spargi pectus Amore nocet.
<ovid. ars 1.237> Vina parant animos faciuntque caloribus aptos:
<ovid. ars 1.238> Cura fugit multo diluiturque mero.
<ovid. ars 1.239> Tunc ueniunt risus, tum pauper cornua sumit,
<ovid. ars 1.240_240> Tum dolor et curae rugaque frontis abit;
<ovid. ars 1.241> Tunc aperit mentes, aeuo rarissima nostro,
<ovid. ars 1.242> Simplicitas, artes excutiente deo.
<ovid. ars 1.243> Illic saepe animos iuuenum rapuere puellae,
<ovid. ars 1.244> Et Venus in uinis ignis in igne fuit.
<ovid. ars 1.245_245> Hic tu fallaci nimium ne crede lucernae:
<ovid. ars 1.246> Iudicio formae noxque merumque nocent.
<ovid. ars 1.247> Luce deas caeloque Paris spectauit aperto,
<ovid. ars 1.248> Cum dixit Veneri "uincis utramque, Venus."
<ovid. ars 1.249> Nocte latent mendae uitioque ignoscitur omni,
<ovid. ars 1.250_250> Horaque formosam quamlibet illa facit.
<ovid. ars 1.251> Consule de gemmis, de tincta murice lana,
<ovid. ars 1.252> Consule de facie corporibusque diem!
<ovid. ars 1.253> Quid tibi femineos coetus uenatibus aptos
<ovid. ars 1.254> Enumerem? numero cedet harena meo.
<ovid. ars 1.255_255> Quid referam Baias praetextaque litora uelis
<ovid. ars 1.256> Et quae de calido sulphure fumat aqua?
<ovid. ars 1.257> Hinc aliquis uulnus referens in pectore dixit
<ovid. ars 1.258>"Non haec, ut fama est, unda salubris erat."
<ovid. ars 1.259> Ecce suburbanae templum nemorale Dianae
<ovid. ars 1.260_260> Partaque per gladios regna nocente manu.
<ovid. ars 1.261> Illa, quod est uirgo, quod tela Cupidinis odit,
<ovid. ars 1.262> Multa dedit populo uulnera, multa dabit.
<ovid. ars 1.263> Hactenus, unde legas quod ames, ubi retia ponas,
<ovid. ars 1.264> Praecipit imparibus uecta Thalea rotis.
<ovid. ars 1.265_265> Nunc tibi quae placuit, quas sit capienda per artes,
<ovid. ars 1.266> Dicere praecipuae molior artis opus.
<ovid. ars 1.267> Quisquis ubique, uiri, dociles aduertite mentes
<ovid. ars 1.268> Pollicitisque fauens uulgus adeste meis!
<ovid. ars 1.269> Prima tuae menti ueniat fiducia: cunctas
<ovid. ars 1.270_270> Posse capi: capies, tu modo tende plagas.
<ovid. ars 1.271> Vere prius uolucres taceant, aestate cicadae,
<ovid. ars 1.272> Maenalius lepori det sua terga canis,
<ovid. ars 1.273> Femina quam iuueni blande temptata repugnet:
<ovid. ars 1.274> Haec quoque, quam poteris credere nolle, uolet.
<ovid. ars 1.275_275> Vtque uiro furtiua Venus, sic grata puellae:
<ovid. ars 1.276> Vir male dissimulat, tectius illa cupit.
<ovid. ars 1.277> Conueniat maribus nequam nos ante rogemus:
<ovid. ars 1.278> Femina iam partes uicta rogantis agat.
<ovid. ars 1.279> Mollibus in pratis admugit femina tauro,
<ovid. ars 1.280_280> Femina cornipedi semper adhinnit equo.
<ovid. ars 1.281> Parcior in nobis nec tam furiosa libido:
<ovid. ars 1.282> Legitimum finem flamma uirilis habet.
<ovid. ars 1.283> Byblida quid referam, uetito quae fratris amore
<ovid. ars 1.284> Arsit et est laqueo fortiter ulta nefas?
<ovid. ars 1.285_285> Myrrha patrem, sed non qua filia debet, amauit,
<ovid. ars 1.286> Et nunc obducto cortice pressa latet;
<ovid. ars 1.287> Illius lacrimis, quas arbore fundit odora,
<ovid. ars 1.288> Vnguimur, et dominae nomina gutta tenet.
<ovid. ars 1.289> Forte sub umbrosis nemorosae uallibus Idae
<ovid. ars 1.290_290> Candidus, armenti gloria, taurus erat,
<ovid. ars 1.291> Signatus tenui media inter cornua nigro:
<ovid. ars 1.292> Vna fuit labes, cetera lactis erant.
<ovid. ars 1.293> Illum Cnosiadesque Cydoneaeque iuuencae
<ovid. ars 1.294> Optarunt tergo sustinuisse suo.
<ovid. ars 1.295_295> Pasiphae fieri gaudebat adultera tauri:
<ovid. ars 1.296> Inuida formosas oderat illa boues.
<ovid. ars 1.297> Nota cano: non hoc, centum quae sustinet urbes,
<ovid. ars 1.298> Quamuis sit mendax, Creta negare potest.
<ovid. ars 1.299> Ipsa nouas frondes et prata tenerrima tauro
<ovid. ars 1.300_300> Fertur inassueta subsecuisse manu.
<ovid. ars 1.301> It comes armentis, nec ituram cura moratur
<ovid. ars 1.302> Coniugis, et Minos a boue uictus erat.
<ovid. ars 1.303> Quo tibi, Pasiphae, pretiosas sumere uestes?
<ovid. ars 1.304> Ille tuus nullas sentit adulter opes.
<ovid. ars 1.305_305> Quid tibi cum speculo montana armenta petenti?
<ovid. ars 1.306> Quid totiens positas fingis, inepta, comas?
<ovid. ars 1.307> Crede tamen speculo, quod te negat esse iuuencam:
<ovid. ars 1.308> Quam cuperes fronti cornua nata tuae!
<ovid. ars 1.309> Siue placet Minos, nullus quaeratur adulter;
<ovid. ars 1.310_310> Siue uirum mauis fallere, falle uiro.
<ovid. ars 1.311> In nemus et saltus thalamo regina relicto
<ovid. ars 1.312> Fertur, ut Aonio concita Baccha deo.
<ovid. ars 1.313> A quotiens uaccam uultu spectauit iniquo
<ovid. ars 1.314> Et dixit "domino cur placet ista meo?
<ovid. ars 1.315_315> Aspice ut ante ipsum teneris exultet in herbis,
<ovid. ars 1.316> Nec dubito quin se stulta decere putet."
<ovid. ars 1.317> Dixit et ingenti iamdudum de grege duci
<ovid. ars 1.318> Iussit et immeritam sub iuga panda trahi,
<ovid. ars 1.319> Aut cadere ante aras commentaque sacra coegit
<ovid. ars 1.320_320> Et tenuit laeta paelicis exta manu.
<ovid. ars 1.321> Paelicibus quotiens placauit numina caesis
<ovid. ars 1.322> Atque ait exta tenens "ite, placete meo!"
<ovid. ars 1.323> Et modo se Europen fieri, modo postulat Io,
<ovid. ars 1.324> Altera quod bos est, altera uecta boue.
<ovid. ars 1.325_325> Hanc tamen impleuit uacca deceptus acerna
<ovid. ars 1.326> Dux gregis, et partu proditus auctor erat.
<ovid. ars 1.327> Cressa Thyesteo si se abstinuisset amore
<ovid. ars 1.328>- et quantum est uni posse placere uiro! -
<ovid. ars 1.329> Non medium rupisset iter curruque retorto
<ovid. ars 1.330_330> Auroram uersis Phoebus adisset equis.
<ovid. ars 1.331> Filia purpureos Niso furata capillos
<ovid. ars 1.332> Pube premit rabidos inguinibusque canes.
<ovid. ars 1.333> Qui Martem terra, Neptunum effugit in undis,
<ovid. ars 1.334> Coniugis Atrides uictima dira fuit.
<ovid. ars 1.335_335> Cui non defleta est Ephyraeae flamma Creusae
<ovid. ars 1.336> Et nece natorum sanguinolenta parens?
<ovid. ars 1.337> Fleuit Amyntorides per inania lumina Phoenix:
<ovid. ars 1.338> Hippolytum pauidi diripuistis equi.
<ovid. ars 1.339> Quid fodis immeritis, Phineu, sua lumina natis?
<ovid. ars 1.340_340> Poena reuersura est in caput ista tuum.
<ovid. ars 1.341> Omnia feminea sunt ista libidine mota;
<ovid. ars 1.342> Acrior est nostra plusque furoris habet.
<ovid. ars 1.343> Ergo age, ne dubita cunctas sperare puellas:
<ovid. ars 1.344> Vix erit e multis, quae neget, una, tibi.
<ovid. ars 1.345_345> Quae dant, quaeque negant, gaudent tamen esse rogatae:
<ovid. ars 1.346> Vt iam fallaris, tuta repulsa tua est.
<ovid. ars 1.347> Sed cur fallaris, cum sit noua grata uoluptas
<ovid. ars 1.348> Et capiant animos plus aliena suis?
<ovid. ars 1.349> Fertilior seges est alienis semper in agris
<ovid. ars 1.350_350> Vicinumque pecus grandius uber habet.
<ovid. ars 1.351> Sed prius ancillam captandae nosse puellae
<ovid. ars 1.352> Cura sit: accessus molliet illa tuos.
<ovid. ars 1.353> Proxima consiliis dominae sit ut illa, uideto,
<ovid. ars 1.354> Neue parum tacitis conscia fida iocis.
<ovid. ars 1.355_355> Hanc tu pollicitis, hanc tu corrumpe rogando:
<ovid. ars 1.356> Quod petis, ex facili, si uolet illa, feres.
<ovid. ars 1.357> Illa leget tempus - medici quoque tempora seruant -
<ovid. ars 1.358> Quo facilis dominae mens sit et apta capi.
<ovid. ars 1.359> Mens erit apta capi tum, cum laetissima rerum
<ovid. ars 1.360_360> Vt seges in pingui luxuriabit humo.
<ovid. ars 1.361> Pectora dum gaudent nec sunt astricta dolore,
<ovid. ars 1.362> Ipsa patent: blanda tum subit arte Venus.
<ovid. ars 1.363> Tum, cum tristis erat, defensa est Ilios armis:
<ovid. ars 1.364> Militibus grauidum laeta recepit equum.
<ovid. ars 1.365_365> Tum quoque temptanda est, cum paelice laesa dolebit;
<ovid. ars 1.366> Tum facies opera, ne sit inulta, tua.
<ovid. ars 1.367> Hanc matutinos pectens ancilla capillos
<ovid. ars 1.368> Incitet et uelo remigis addat opem,
<ovid. ars 1.369> Et secum tenui suspirans murmure dicat:
<ovid. ars 1.370_370>"At, puto, non poteras ipsa referre uicem."
<ovid. ars 1.371> Tum de te narret, tum persuadentia uerba
<ovid. ars 1.372> Addat et insano iuret amore mori.
<ovid. ars 1.373> Sed propera, ne uela cadant auraeque residant:
<ovid. ars 1.374> Vt fragilis glacies, interit ira mora.
<ovid. ars 1.375_375> Quaeris an hanc ipsam prosit uiolare ministram?
<ovid. ars 1.376> Talibus admissis alea grandis inest.
<ovid. ars 1.377> Haec a concubitu fit sedula, tardior illa,
<ovid. ars 1.378> Haec dominae munus te parat, illa sibi.
<ovid. ars 1.379> Casus in euentu est: licet hic indulgeat ausis,
<ovid. ars 1.380_380> Consilium tamen est abstinuisse meum.
<ovid. ars 1.381> Non ego per praeceps et acuta cacumina uadam,
<ovid. ars 1.382> Nec iuuenum quisquam me duce captus erit.
<ovid. ars 1.383> Si tamen illa tibi, dum dat recipitque tabellas,
<ovid. ars 1.384> Corpore, non tantum sedulitate, placet,
<ovid. ars 1.385_385> Fac domina potiare prius, comes illa sequatur:
<ovid. ars 1.386> Non tibi ab ancilla est incipienda Venus.
<ovid. ars 1.387> Hoc unum moneo, si quid modo creditur arti
<ovid. ars 1.388> Nec mea dicta rapax per mare uentus agit:
<ovid. ars 1.389> Aut non temptaris aut perfice! tollitur index,
<ovid. ars 1.390_390> Cum semel in partem criminis ipsa uenit.
<ovid. ars 1.391> Non auis utiliter uiscatis effugit alis,
<ovid. ars 1.392> Non bene de laxis cassibus exit aper;
<ovid. ars 1.393> Saucius arrepto piscis teneatur ab hamo:
<ovid. ars 1.394> Perprime temptatam nec nisi uictor abi!
<ovid. ars 1.395_395> Tum neque te prodet communi obnoxia culpae,
<ovid. ars 1.396> Factaque erunt dominae dictaque nota tibi.
<ovid. ars 1.397> Sed bene celetur! bene si celabitur index,
<ovid. ars 1.398> Notitiae suberit semper amica tuae.
<ovid. ars 1.399> Tempora qui solis operosa colentibus arua,
<ovid. ars 1.400_400> Fallitur, et nautis aspicienda putat.
<ovid. ars 1.401> Nec semper credenda Ceres fallacibus aruis
<ovid. ars 1.402> Nec semper uiridi concaua puppis aquae,
<ovid. ars 1.403> Nec teneras semper tutum captare puellas:
<ovid. ars 1.404> Saepe dato melius tempore fiet idem.
<ovid. ars 1.405_405> Siue dies suberit natalis siue Kalendae,
<ovid. ars 1.406> Quas Venerem Marti continuasse iuuat,
<ovid. ars 1.407> Siue erit ornatus non, ut fuit ante, sigillis,
<ovid. ars 1.408> Sed regum positas Circus habebit opes,
<ovid. ars 1.409> Differ opus! tunc tristis hiems, tunc Pliades instant,
<ovid. ars 1.410_410> Tunc tener aequorea mergitur Haedus aqua;
<ovid. ars 1.411> Tunc bene desinitur, tunc si quis creditur alto,
<ovid. ars 1.412> Vix tenuit lacerae naufraga membra ratis.
<ovid. ars 1.413> Tum licet incipias, qua flebilis Allia luce
<ovid. ars 1.414> Vulneribus Latiis sanguinolenta fuit,
<ovid. ars 1.415_415> Quaque die redeunt rebus minus apta gerendis
<ovid. ars 1.416> Culta Palaestino septima festa Syro.
<ovid. ars 1.417> Magna superstitio tibi sit natalis amicae,
<ovid. ars 1.418> Quaque aliquid dandum est, illa sit atra dies.
<ovid. ars 1.419> Cum bene uitaris, tamen auferet: inuenit artem
<ovid. ars 1.420_420> Femina, qua cupidi carpat amantis opes.
<ovid. ars 1.421> Institor ad dominam ueniet discinctus emacem,
<ovid. ars 1.422> Expediet merces teque sedente suas;
<ovid. ars 1.423> Quas illa inspicias, sapere ut uideare, rogabit;
<ovid. ars 1.424> Oscula deinde dabit, deinde rogabit emas.
<ovid. ars 1.425_425> Hoc fore contentam multos iurabit in annos:
<ovid. ars 1.426> Nunc opus esse sibi, nunc bene dicet emi.
<ovid. ars 1.427> Si non esse domi, quos des, causabere nummos,
<ovid. ars 1.428> Littera poscetur, ne didicisse iuuet.
<ovid. ars 1.429> Quid, quasi natali cum poscit munera libo
<ovid. ars 1.430_430> Et, quotiens opus est, nascitur illa, sibi?
<ovid. ars 1.431> Quid, cum mendaci damno maestissima plorat
<ovid. ars 1.432> Elapsusque caua fingitur aure lapis?
<ovid. ars 1.433> Multa rogant utenda dari, data reddere nolunt:
<ovid. ars 1.434> Perdis, et in damno gratia nulla tuo.
<ovid. ars 1.435_435> Non mihi, sacrilegas meretricum ut persequar artes,
<ovid. ars 1.436> Cum totidem linguis sint satis ora decem.
<ovid. ars 1.437> Cera uadum temptet rasis infusa tabellis:
<ovid. ars 1.438> Cera tuae primum conscia mentis eat;
<ovid. ars 1.439> Blanditias ferat illa tuas imitataque amantem
<ovid. ars 1.440_440> Verba, nec exiguas, quisquis es, adde preces.
<ovid. ars 1.441> Hectora donauit Priamo prece motus Achilles:
<ovid. ars 1.442> Flectitur iratus uoce rogante deus.
<ovid. ars 1.443> Promittas facito, quid enim promittere laedit?
<ovid. ars 1.444> Pollicitis diues quilibet esse potest.
<ovid. ars 1.445_445> Spes tenet in tempus, semel est si credita, longum:
<ovid. ars 1.446> Illa quidem fallax, sed tamen apta, dea est.
<ovid. ars 1.447> Si dederis aliquid, poteris ratione relinqui:
<ovid. ars 1.448> Praeteritum tulerit perdideritque nihil.
<ovid. ars 1.449> At quod non dederis, semper uideare daturus:
<ovid. ars 1.450_450> Sic dominum sterilis saepe fefellit ager.
<ovid. ars 1.451> Sic, ne perdiderit, non cessat perdere lusor
<ovid. ars 1.452> Et reuocat cupidas alea saepe manus.
<ovid. ars 1.453> Hoc opus, hic labor est, primo sine munere iungi:
<ovid. ars 1.454> Ne dederit gratis quae dedit, usque dabit.
<ovid. ars 1.455_455> Ergo eat et blandis peraretur littera uerbis
<ovid. ars 1.456> Exploretque animos primaque temptet iter.
<ovid. ars 1.457> Littera Cydippen pomo perlata fefellit,
<ovid. ars 1.458> Insciaque est uerbis capta puella suis.
<ovid. ars 1.459> Disce bonas artes, moneo, Romana iuuentus,
<ovid. ars 1.460_460> Non tantum trepidos ut tueare reos.
<ovid. ars 1.461> Quam populus iudexque grauis lectusque senatus,
<ovid. ars 1.462> Tam dabit eloquio uicta puella manus.
<ovid. ars 1.463> Sed lateant uires, nec sis in fronte disertus:
<ovid. ars 1.464> Effugiant uoces uerba molesta tuae.
<ovid. ars 1.465_465> Quis, nisi mentis inops, tenerae declamat amicae?
<ovid. ars 1.466> Saepe ualens odii littera causa fuit.
<ovid. ars 1.467> Sit tibi credibilis sermo consuetaque uerba,
<ovid. ars 1.468> Blanda tamen, praesens ut uideare loqui.
<ovid. ars 1.469> Si non accipiet scriptum illectumque remittet,
<ovid. ars 1.470_470> Lecturam spera propositumque tene.
<ovid. ars 1.471> Tempore difficiles ueniunt ad aratra iuuenci,
<ovid. ars 1.472> Tempore lenta pati frena docentur equi;
<ovid. ars 1.473> Ferreus assiduo consumitur anulus usu,
<ovid. ars 1.474> Interit assidua uomer aduncus humo;
<ovid. ars 1.475_475> Quid magis est saxo durum, quid mollius unda?
<ovid. ars 1.476> Dura tamen molli saxa cauantur aqua.
<ovid. ars 1.477> Penelopen ipsam, persta modo, tempore uinces:
<ovid. ars 1.478> Capta uides sero Pergama, capta tamen.
<ovid. ars 1.479> Legerit et nolit rescribere, cogere noli:
<ovid. ars 1.480_480> Tu modo blanditias fac legat usque tuas.
<ovid. ars 1.481> Quae uoluit(==VOLUIT) legisse, uolet rescribere lectis:
<ovid. ars 1.482> Per numeros uenient ista gradusque suos.
<ovid. ars 1.483> Forsitan et primo ueniet tibi littera tristis,
<ovid. ars 1.484> Quaeque roget ne se sollicitare uelis:
<ovid. ars 1.485_485> Quod rogat illa, timet; quod non rogat, optat ut instes:
<ovid. ars 1.486> Insequere et uoti postmodo compos eris.
<ovid. ars 1.487> Interea, siue illa toro resupina feretur,
<ovid. ars 1.488> Lecticam dominae dissimulanter adi,
<ovid. ars 1.489> Neue aliquis uerbis odiosas offerat aures,
<ovid. ars 1.490_490> Qua potes, ambiguis callidus abde notis.
<ovid. ars 1.491> Seu pedibus uacuis illi spatiosa teretur
<ovid. ars 1.492> Porticus, hic socias tu quoque iunge moras,
<ovid. ars 1.493> Et modo praecedas facito, modo terga sequaris,
<ovid. ars 1.494> Et modo festines et modo lentus eas.
<ovid. ars 1.495_495> Nec tibi de mediis aliquot transire columnas
<ovid. ars 1.496> Sit pudor aut lateri continuasse latus,
<ovid. ars 1.497> Nec sine te curuo sedeat speciosa theatro:
<ovid. ars 1.498> Quod spectes, umeris afferet illa suis.
<ovid. ars 1.499> Illam respicias, illam mirere licebit,
<ovid. ars 1.500_500> Multa supercilio, multa loquare notis;
<ovid. ars 1.501> Et plaudas aliquam mimo saltante puellam,
<ovid. ars 1.502> Et faueas illi, quisquis agatur amans.
<ovid. ars 1.503> Cum surgit, surges; donec sedet illa, sedebis:
<ovid. ars 1.504> Arbitrio dominae tempora perde tuae!
<ovid. ars 1.505_505> Sed tibi nec ferro placeat torquere capillos,
<ovid. ars 1.506> Nec tua mordaci pumice crura teras.
<ovid. ars 1.507> Ista iube faciant, quorum Cybeleia mater
<ovid. ars 1.508> Concinitur Phrygiis exululata modis.
<ovid. ars 1.509> Forma uiros neglecta decet: Minoida Theseus
<ovid. ars 1.510_510> Abstulit a nulla tempora comptus acu;
<ovid. ars 1.511> Hippolytum Phaedra, nec erat bene cultus, amauit:
<ovid. ars 1.512> Cura deae siluis aptus Adonis erat.
<ovid. ars 1.513> Munditie placeant, fuscentur corpora Campo,
<ovid. ars 1.514> Sit bene conueniens et sine labe toga.
<ovid. ars 1.515_515> Lingula ne rigeat, careant rubigine dentes,
<ovid. ars 1.516> Nec uagus in laxa pes tibi pelle natet,
<ovid. ars 1.517> Nec male deformet rigidos tonsura capillos:
<ovid. ars 1.518> Sit coma, sit trita barba resecta manu;
<ovid. ars 1.519> Et nihil emineant et sint sine sordibus ungues,
<ovid. ars 1.520_520> Inque caua nullus stet tibi nare pilus;
<ovid. ars 1.521> Nec male odorati sit tristis anhelitus oris,
<ovid. ars 1.522> Nec laedat nares uirque paterque gregis.
<ovid. ars 1.523> Cetera lasciuae faciant concede puellae
<ovid. ars 1.524> Et si quis male uir quaerit habere uirum.
<ovid. ars 1.525_525> Ecce suum uatem Liber uocat: hic quoque amantes
<ovid. ars 1.526> Adiuuat et flammae, qua calet ipse, fauet.
<ovid. ars 1.527> Cnosis in ignotis amens errabat harenis,
<ovid. ars 1.528> Qua breuis aequoreis Dia feritur aquis.
<ovid. ars 1.529> Vtque erat e somno, tunica uelata recincta,
<ovid. ars 1.530_530> Nuda pedem, croceas irreligata comas,
<ovid. ars 1.531> Thesea crudelem surdas clamabat ad undas,
<ovid. ars 1.532> Indigno teneras imbre rigante genas.
<ovid. ars 1.533> Clamabat flebatque simul, sed utrumque decebat:
<ovid. ars 1.534> Non facta est lacrimis turpior illa suis.
<ovid. ars 1.535_535> Iamque iterum tundens mollissima pectora palmis
<ovid. ars 1.536>"Perfidus ille abiit! quid mihi fiet?" ait;
<ovid. ars 1.537>"Quid mihi fiet?" ait: sonuerunt cymbala toto
<ovid. ars 1.538> Litore et attonita tympana pulsa manu.
<ovid. ars 1.539> Excidit illa metu rupitque nouissima uerba:
<ovid. ars 1.540_540> Nullus in exanimi corpore sanguis erat.
<ovid. ars 1.541> Ecce Mimallonides sparsis in terga capillis,
<ovid. ars 1.542> Ecce leues Satyri, praeuia turba dei:
<ovid. ars 1.543> Ebrius, ecce, senex pando Silenus asello
<ovid. ars 1.544> Vix sedet et pressas continet arte iubas.
<ovid. ars 1.545_545> Dum sequitur Bacchas, Bacchae fugiuntque petuntque,
<ovid. ars 1.546> Quadrupedem ferula dum malus urget eques,
<ovid. ars 1.547> In caput aurito cecidit delapsus asello:
<ovid. ars 1.548> Clamarunt Satyri "surge age, surge, pater!"
<ovid. ars 1.549> Iam deus in curru, quem summum texerat uuis,
<ovid. ars 1.550_550> Tigribus adiunctis aurea lora dabat.
<ovid. ars 1.551> Et color et Theseus et uox abiere puellae,
<ovid. ars 1.552> Terque fugam petiit terque retenta metu est.
<ovid. ars 1.553> Horruit, ut steriles agitat quas uentus, aristae,
<ovid. ars 1.554> Vt leuis in madida canna palude tremit.
<ovid. ars 1.555_555> Cui deus "en, adsum tibi cura fidelior" inquit:
<ovid. ars 1.556>"Pone metum, Bacchi, Cnosias, uxor eris!
<ovid. ars 1.557> Munus habe caelum, caelo spectabere sidus:
<ovid. ars 1.558> Saepe reget dubiam Cressa Corona ratem."
<ovid. ars 1.559> Dixit et e curru, ne tigres illa timeret,
<ovid. ars 1.560_560> Desilit - imposito cessit harena pede -
<ovid. ars 1.561> Implicitamque sinu - neque enim pugnare ualebat -
<ovid. ars 1.562> Abstulit: in facili est omnia posse deo.
<ovid. ars 1.563> Pars "Hymenaee!" canunt, pars clamant "Euhion, euhoe!"
<ovid. ars 1.564> Sic coeunt sacro nupta deusque toro.
<ovid. ars 1.565_565> Ergo, ubi contigerint positi tibi munera Bacchi
<ovid. ars 1.566> Atque erit in socii femina parte tori,
<ovid. ars 1.567> Nycteliumque patrem nocturnaque sacra precare
<ovid. ars 1.568> Ne iubeant capiti uina nocere tuo.
<ovid. ars 1.569> Hic tibi multa licet sermone latentia tecto
<ovid. ars 1.570_570> Dicere, quae dici sentiat illa sibi,
<ovid. ars 1.571> Blanditiasque leues tenui perscribere uino,
<ovid. ars 1.572> Vt dominam in mensa se legat illa tuam,
<ovid. ars 1.573> Atque oculos oculis spectare fatentibus ignem:
<ovid. ars 1.574> Saepe tacens uocem uerbaque uultus habet.
<ovid. ars 1.575_575> Fac primus rapias illius tacta labellis
<ovid. ars 1.576> Pocula, quaque bibet parte puella, bibas;
<ovid. ars 1.577> Et quemcumque cibum digitis libauerit illa,
<ovid. ars 1.578> Tu pete, dumque petis, sit tibi tacta manus.
<ovid. ars 1.579> Sint etiam tua uota uiro placuisse puellae:
<ovid. ars 1.580_580> Vtilior uobis factus amicus erit.
<ovid. ars 1.581> Huic, si sorte bibes, sortem concede priorem:
<ovid. ars 1.582> Huic detur capiti missa corona tuo.
<ovid. ars 1.583> Siue erit inferior seu par, prior omnia sumat,
<ovid. ars 1.584> Nec dubites illi uerba secunda loqui.
<ovid. ars 1.585_585>[Tuta frequensque uia est per amici fallere nomen:
<ovid. ars 1.586> Tuta frequensque licet sit uia, crimen habet.
<ovid. ars 1.587> Inde procurator nimium quoque multa procurat(==PRO-CURAT)
<ovid. ars 1.588> Et sibi mandatis plura uidenda putat.]
<ovid. ars 1.589> Certa tibi a nobis dabitur mensura bibendi:
<ovid. ars 1.590_590> Officium praestent mensque pedesque suum.
<ovid. ars 1.591> Iurgia praecipue uino stimulata caueto
<ovid. ars 1.592> Et nimium faciles ad fera bella manus.
<ovid. ars 1.593> Occidit Eurytion stulte data uina bibendo:
<ovid. ars 1.594> Aptior est dulci mensa merumque ioco.
<ovid. ars 1.595_595> Si uox est, canta! si mollia bracchia, salta!
<ovid. ars 1.596> Et, quacumque potes dote placere, place!
<ovid. ars 1.597> Ebrietas ut uera nocet, sic ficta iuuabit:
<ovid. ars 1.598> Fac titubet blaeso subdola lingua sono,
<ovid. ars 1.599> Vt, quicquid facias dicasue proteruius aequo,
<ovid. ars 1.600_600> Credatur nimium causa fuisse merum.
<ovid. ars 1.601> Et "bene" dic "dominae! bene, cum quo dormiat illa!"
<ovid. ars 1.602> Sed, "male sit", tacita mente precare, "uiro"!
<ovid. ars 1.603> At, cum discedet mensa conuiua remota,
<ovid. ars 1.604> Ipsa tibi accessus turba locumque dabit.
<ovid. ars 1.605_605> Insere te turbae leuiterque admotus eunti
<ovid. ars 1.606> Velle latus digitis et pede tange pedem!
<ovid. ars 1.607> Colloquii iam tempus adest: fuge rustice longe
<ovid. ars 1.608> Hinc Pudor! audentem Forsque Venusque iuuat.
<ovid. ars 1.609> Non tua sub nostras ueniat facundia leges:
<ovid. ars 1.610_610> Fac tantum cupias, sponte disertus eris.
<ovid. ars 1.611> Est tibi agendus amans imitandaque uulnera uerbis:
<ovid. ars 1.612> Haec tibi quaeratur qualibet arte fides.
<ovid. ars 1.613> Nec credi labor est, sibi quaeque uidetur amanda:
<ovid. ars 1.614> Pessima sit, nulli non sua forma placet.
<ovid. ars 1.615_615> Saepe tamen uere coepit simulator amare,
<ovid. ars 1.616> Saepe, quod incipiens finxerat esse, fuit.
<ovid. ars 1.617> Quo magis, o, faciles imitantibus este, puellae!
<ovid. ars 1.618> Fiet amor uerus, qui modo falsus erat.
<ovid. ars 1.619> Blanditiis animum furtim deprendere nunc sit,
<ovid. ars 1.620_620> Vt pendens liquida ripa sube<s> tur aqua.
<ovid. ars 1.621> Nec faciem nec te pigeat laudare capillos
<ovid. ars 1.622> Et teretes digitos exiguumque pedem.
<ovid. ars 1.623> Delectant etiam castas praeconia formae:
<ovid. ars 1.624> Virginibus curae grataque forma sua est.
<ovid. ars 1.625_625> Nam cur in Phrygiis Iunonem et Pallada siluis
<ovid. ars 1.626> Nunc quoque iudicium non tenuisse pudet?
<ovid. ars 1.627> Laudatas ostendit auis Iunonia pinnas:
<ovid. ars 1.628> Si tacitus spectes, illa recondit opes.
<ovid. ars 1.629> Quadrupedes inter rapidi certamina cursus
<ovid. ars 1.630_630> Depexaeque iubae plausaque colla iuuant.
<ovid. ars 1.631> Nec timide promitte: trahunt promissa puellas:
<ovid. ars 1.632> Pollicito testes quoslibet adde deos!
<ovid. ars 1.633> Iuppiter ex alto periuria ridet amantum
<ovid. ars 1.634> Et iubet Aeolios irrita ferre Notos.
<ovid. ars 1.635_635> Per Styga Iunoni falsum iurare solebat
<ovid. ars 1.636> Iuppiter: exemplo nunc fauet ipse suo.
<ovid. ars 1.637> Expedit esse deos et, ut expedit, esse putemus:
<ovid. ars 1.638> Dentur in antiquos tura merumque focos.
<ovid. ars 1.639> Nec secura quies illos similisque sopori
<ovid. ars 1.640_640> Detinet: innocue uiuite, numen adest!
<ovid. ars 1.641> Reddite depositum, pietas sua foedera seruet,
<ovid. ars 1.642> Fraus absit, uacuas caedis habete manus!
<ovid. ars 1.643> Ludite, si sapitis, solas impune puellas!
<ovid. ars 1.644> Hac minus est una fraude tuenda fides.
<ovid. ars 1.645_645> Fallite fallentes: ex magna parte profanum
<ovid. ars 1.646> Sunt genus: in laqueos, quos posuere, cadant!
<ovid. ars 1.647> Dicitur Aegyptos caruisse iuuantibus arua
<ovid. ars 1.648> Imbribus atque annos sicca fuisse nouem,
<ovid. ars 1.649> Cum Phrasius Busirin adit monstratque piari
<ovid. ars 1.650_650> Hospitis adfuso sanguine posse Iouem.
<ovid. ars 1.651> Illi Busiris "fies Iouis hostia primus"
<ovid. ars 1.652> Inquit "et Aegypto tu dabis hospes aquam."
<ovid. ars 1.653> Et Phalaris tauro uiolenti membra Perilli
<ovid. ars 1.654> Torruit: infelix imbuit auctor opus.
<ovid. ars 1.655_655> Iustus uterque fuit, neque enim lex aequior ulla est
<ovid. ars 1.656> Quam necis artifices arte perire sua.
<ovid. ars 1.657> Ergo, ut periuras merito periuria fallant,
<ovid. ars 1.658> Exemplo doleat femina laesa suo.
<ovid. ars 1.659> Et lacrimae prosunt, lacrimis adamanta mouebis:
<ovid. ars 1.660_660> Fac madidas uideat, si potes, illa genas.
<ovid. ars 1.661> Si lacrimae - neque enim ueniunt in tempore semper -
<ovid. ars 1.662> Deficient, uncta lumina tange manu!
<ovid. ars 1.663> Quis sapiens blandis non misceat oscula uerbis?
<ovid. ars 1.664> Illa licet non det, non data sume tamen!
<ovid. ars 1.665_665> Pugnabit primo, fortassis et "improbe!" dicet:
<ovid. ars 1.666> Pugnando uinci se tamen illa uolet.
<ovid. ars 1.667> Tantum, ne noceant teneris male rapta labellis
<ovid. ars 1.668> Neue queri possit dura fuisse, caue!
<ovid. ars 1.669> Oscula qui sumpsit, si non et cetera sumit,
<ovid. ars 1.670_670> Haec quoque, quae data sunt, perdere dignus erit.
<ovid. ars 1.671> Quantum defuerat pleno post oscula uoto!
<ovid. ars 1.672> Ei mihi! rusticitas, non pudor ille fuit!
<ovid. ars 1.673> Vim licet appelles, grata est uis ista puellis:
<ovid. ars 1.674> Quod iuuat, inuitae saepe dedisse uolunt.
<ovid. ars 1.675_675> Quaecumque est Veneris subita uiolata rapina,
<ovid. ars 1.676> Gaudet et improbitas muneris instar habet.
<ovid. ars 1.677> At quae, cum posset cogi, non tacta recessit,
<ovid. ars 1.678> Vt simulet uultu gaudia, tristis erit.
<ovid. ars 1.679> Vim passa est Phoebe, uis est allata sorori:
<ovid. ars 1.680_680> Et gratus raptae raptor uterque fuit.
<ovid. ars 1.681> Fabula nota quidem, sed non indigna referri,
<ovid. ars 1.682> Scyrias Haemonio iuncta puella uiro.
<ovid. ars 1.683> Iam dea laudatae dederat mala praemia formae
<ovid. ars 1.684> Colle sub Idaeo uincere digna duas;
<ovid. ars 1.685_685> Iam nurus ad Priamum diuerso uenerat orbe,
<ovid. ars 1.686> Graiaque in Iliacis moenibus uxor erat;
<ovid. ars 1.687> Iurabant omnes in laesi uerba mariti,
<ovid. ars 1.688> Nam dolor unius publica causa fuit.
<ovid. ars 1.689> Turpe, nisi hoc matris precibus tribuisset! Achilles
<ovid. ars 1.690_690> Veste uirum longa dissimulatus erat!
<ovid. ars 1.691> Quid facis, Aeacide? non sunt tua munera lanae:
<ovid. ars 1.692> Tu titulos alia Palladis arte petas.
<ovid. ars 1.693> Quid tibi cum calathis? clipeo manus apta ferendo est;
<ovid. ars 1.694> Pensa quid in dextra, qua cadet Hector, habes?
<ovid. ars 1.695_695> Reice succinctos operoso stamine fusos!
<ovid. ars 1.696> Quassanda est ista Pelias hasta manu!
<ovid. ars 1.697> Forte erat in thalamo uirgo regalis eodem:
<ovid. ars 1.698> Haec illum stupro comperit esse uirum.
<ovid. ars 1.699> Viribus illa quidem uicta est - ita credere oportet -,
<ovid. ars 1.700_700> Sed uoluit(==VOLUIT) uinci uiribus illa tamen.
<ovid. ars 1.701> Saepe "mane" dixit, cum iam properaret Achilles:
<ovid. ars 1.702> Fortia nam posito sumpserat arma colo.
<ovid. ars 1.703> Vis ubi nunc illa est? quid blanda uoce moraris
<ovid. ars 1.704> Auctorem stupri, Deidamia, tui?
<ovid. ars 1.705_705> Scilicet, ut pudor est quaedam coepisse priorem,
<ovid. ars 1.706> Sic alio gratum est incipiente pati.
<ovid. ars 1.707> A, nimia est iuueni propriae fiducia formae,
<ovid. ars 1.708> Expectat si quis, dum prior illa roget!
<ovid. ars 1.709> Vir prior accedat, uir uerba rogantia dicat:
<ovid. ars 1.710_710> Excipiet blandas comiter illa preces.
<ovid. ars 1.711> Vt potiare, roga: tantum cupit illa rogari;
<ovid. ars 1.712> Da causam uoti principiumque tui.
<ovid. ars 1.713> Iuppiter ad ueteres supplex heroidas ibat:
<ovid. ars 1.714> Corrupit magnum nulla puella Iouem.
<ovid. ars 1.715_715> Si tamen a precibus tumidos accedere fastus
<ovid. ars 1.716> Senseris, incepto parce referque pedem!
<ovid. ars 1.717> Quod refugit, multae cupiunt, odere, quod instat:
<ovid. ars 1.718> Lenius instando taedia tolle tui.
<ovid. ars 1.719> Nec semper Veneris spes est profitenda roganti:
<ovid. ars 1.720_720> Intret amicitiae nomine tectus amor.
<ovid. ars 1.721> Hoc aditu uidi tetricae data uerba puellae;
<ovid. ars 1.722> Qui fuerat cultor, factus amator erat.
<ovid. ars 1.723> Candidus in nauta turpis color: aequoris unda
<ovid. ars 1.724> Debet et a radiis sideris esse niger;
<ovid. ars 1.725_725> Turpis et agricolae, qui uomere semper adunco
<ovid. ars 1.726> Et grauibus rastris sub Ioue uersat humum;
<ovid. ars 1.727> Et tua, Palladiae petitur cui fama coronae,
<ovid. ars 1.728> Candida si fuerint corpora, turpis eris.
<ovid. ars 1.729> Palleat omnis amans! hic est color aptus amanti,
<ovid. ars 1.730_730> Hoc decet, hoc uultu non ualuisse putent!
<ovid. ars 1.731> Pallidus in Side siluis errabat Orion,
<ovid. ars 1.732> Pallidus in lenta Naide Daphnis erat.
<ovid. ars 1.733> Arguat et macies animum, nec turpe putaris
<ovid. ars 1.734> Palliolum nitidis imposuisse comis.
<ovid. ars 1.735_735> Attenuant iuuenum uigilatae corpora noctes
<ovid. ars 1.736> Curaque et, in magno qui fit amore, dolor.
<ovid. ars 1.737> Vt uoto potiare tuo, miserabilis esto,
<ovid. ars 1.738> Vt qui te uideat dicere possit "amas!"
<ovid. ars 1.739> Conquerar an moneam mixtum fas omne nefasque?
<ovid. ars 1.740_740> Nomen amicitia est, nomen inane fides.
<ovid. ars 1.741> Ei mihi! non tutum est, quod ames, laudare sodali:
<ovid. ars 1.742> Cum tibi laudanti credidit, ipse subit.
<ovid. ars 1.743>"At non Actorides lectum temerauit Achillis;
<ovid. ars 1.744> Quantum ad Pirithoum, Phaedra pudica fuit.
<ovid. ars 1.745_745> Hermionen Pylades, qua Pallada Phoebus, amabat,
<ovid. ars 1.746> Quodque tibi geminus, Tyndari, Castor, erat."
<ovid. ars 1.747> Siquis idem sperat, iacturas poma myricas
<ovid. ars 1.748> Speret et e medio flumine mella petat!
<ovid. ars 1.749> Nil nisi turpe iuuat, curae sua cuique uoluptas:
<ovid. ars 1.750_750> Haec quoque ab alterius grata dolore uenit.
<ovid. ars 1.751> Heu facinus! non est hostis metuendus amanti;
<ovid. ars 1.752> Quos credis fidos, effuge! tutus eris.
<ovid. ars 1.753> Cognatum fratremque caue carumque sodalem:
<ovid. ars 1.754> Praebebit ueros haec tibi turba metus.
<ovid. ars 1.755_755> Finiturus eram, sed sunt diuersa puellis
<ovid. ars 1.756> Pectora: mille animos excipe mille modis!
<ovid. ars 1.757> Nec tellus eadem parit omnia: uitibus illa
<ovid. ars 1.758> Conuenit, haec oleis, hic bene farra uirent.
<ovid. ars 1.759> Pectoribus mores tot sunt, quot in ore figurae:
<ovid. ars 1.760_760> Qui sapit, innumeris moribus aptus erit,
<ovid. ars 1.761> Vtque leues Proteus modo se tenuabit in undas,
<ovid. ars 1.762> Nunc leo, nunc arbor, nunc erit hirtus aper.
<ovid. ars 1.763> Hi iaculo pisces, illi capiuntur ab hamis,
<ovid. ars 1.764> Hos caua contento retia fune trahunt.
<ovid. ars 1.765_765> Nec tibi conueniet cunctos modus unus ad annos:
<ovid. ars 1.766> Longius insidias cerua uidebit anus.
<ovid. ars 1.767> Si doctus uideare rudi petulansue pudenti,
<ovid. ars 1.768> Diffidet miserae protinus illa sibi.
<ovid. ars 1.769> Inde fit ut, quae se timuit committere honesto,
<ovid. ars 1.770_770> Vilis ad amplexus inferioris eat.
<ovid. ars 1.771> Pars superat coepti, pars est exhausta, laboris:
<ovid. ars 1.772> Hic teneat nostras ancora iacta rates.
<ovid. ars 2.1> Dicite "io Paean" et "io" bis dicite "Paean!"
<ovid. ars 2.2> Decidit in casses praeda petita meos.
<ovid. ars 2.3> Laetus amans donet uiridi mea carmina palma
<ovid. ars 2.4> Praelata Ascraeo Maeonioque seni.
<ovid. ars 2.5_5> Talis ab armiferis Priameius hospes Amyclis
<ovid. ars 2.6> Candida cum rapta coniuge uela dedit;
<ovid. ars 2.7> Talis erat qui te curru uictore ferebat,
<ovid. ars 2.8> Vecta peregrinis Hippodamia rotis.
<ovid. ars 2.9> Quid properas, iuuenis? mediis tua pinus in undis
<ovid. ars 2.10_10> Nauigat, et longe, quem peto, portus abest.
<ovid. ars 2.11> Non satis est uenisse tibi me uate puellam:
<ovid. ars 2.12> Arte mea capta est, arte tenenda mea est.
<ovid. ars 2.13> Nec minor est uirtus, quam quaerere, parta tueri:
<ovid. ars 2.14> Casus inest illic, hoc erit artis opus.
<ovid. ars 2.15_15> Nunc mihi, si quando, puer et Cytherea, fauete,
<ovid. ars 2.16> Nunc Erato! nam tu nomen Amoris habes.
<ovid. ars 2.17> Magna paro: quas possit Amor remanere per artes,
<ovid. ars 2.18> Dicere, tam uasto peruagus orbe puer.
<ovid. ars 2.19> Et leuis est et habet geminas, quibus auolet, alas:
<ovid. ars 2.20_20> Difficile est illis imposuisse modum.
<ovid. ars 2.21> Hospitis effugio praestruxerat omnia Minos:
<ovid. ars 2.22> Audacem pinnis repperit ille uiam.
<ovid. ars 2.23> Daedalus, ut clausit conceptum crimine matris
<ovid. ars 2.24> Semibouemque uirum semiuirumque bouem,
<ovid. ars 2.25_25>"Sit modus exilio", dixit "iustissime Minos,
<ovid. ars 2.26> Accipiat cineres terra paterna meos,
<ovid. ars 2.27> Et, quoniam in patria fatis agitatus iniquis
<ovid. ars 2.28> Viuere non potui, da mihi posse mori!
<ovid. ars 2.29> Da reditum puero, senis est si gratia uilis:
<ovid. ars 2.30_30> Si non uis puero parcere, parce seni!"
<ovid. ars 2.31> Dixerat haec, sed et haec et multo plura licebat
<ovid. ars 2.32> Diceret, egressus non dabat ille uiro.
<ovid. ars 2.33> Quod simul ut sensit, "nunc nunc, o Daedale", dixit
<ovid. ars 2.34>"Materiam, qua sis ingeniosus, habes.
<ovid. ars 2.35_35> Possidet et terras et possidet aequora Minos:
<ovid. ars 2.36> Nec tellus nostrae nec patet unda fugae.
<ovid. ars 2.37> Restat iter caeli, caelo temptabimus ire:
<ovid. ars 2.38> Da ueniam coepto, Iuppiter alte, meo!
<ovid. ars 2.39> Non ego sidereas affecto tangere sedes:
<ovid. ars 2.40_40> Qua fugiam dominum, nulla, nisi ista, uia est.
<ovid. ars 2.41> Per Styga detur iter, Stygias tranabimus undas:
<ovid. ars 2.42> Sunt mihi naturae iura nouanda meae."
<ovid. ars 2.43> Ingenium mala saepe mouent: quis crederet umquam
<ovid. ars 2.44> Aerias hominem carpere posse uias?
<ovid. ars 2.45_45> Remigium uolucrum, disponit in ordine pinnas
<ovid. ars 2.46> Et leue per lini uincula nectit opus,
<ovid. ars 2.47> Imaque pars ceris astringitur igne solutis,
<ovid. ars 2.48> Finitusque nouae iam labor artis erat.
<ovid. ars 2.49> Tractabat ceramque puer pinnasque renidens:
<ovid. ars 2.50_50> Nescius, haec umeris arma parata suis!
<ovid. ars 2.51> Cui pater "his" inquit "patria est adeunda carinis,
<ovid. ars 2.52> Hac nobis Minos effugiendus ope.
<ovid. ars 2.53> Aera non potuit Minos, alia omnia clausit:
<ovid. ars 2.54> Qua licet, inuentis aera rumpe meis.
<ovid. ars 2.55_55> Sed tibi non uirgo Tegeaea comesque Bootae,
<ovid. ars 2.56> Ensiger Orion, aspiciendus erit.
<ovid. ars 2.57> Me pinnis sectare datis, ego praeuius ibo:
<ovid. ars 2.58> Sit tua cura sequi, me duce tutus eris.
<ovid. ars 2.59> Nam, siue aetherias uicino sole per auras
<ovid. ars 2.60_60> Ibimus, impatiens cera caloris erit;
<ovid. ars 2.61> Siue humiles propiore freto iactabimus alas,
<ovid. ars 2.62> Mobilis aequoreis pinna madescet aquis.
<ovid. ars 2.63> Inter utrumque uola! uentos quoque, nate, timeto,
<ovid. ars 2.64> Quaque ferent aurae, uela secunda dato!"
<ovid. ars 2.65_65> Dum monet, aptat opus puero monstratque moueri,
<ovid. ars 2.66> Erudit infirmas ut sua mater aues.
<ovid. ars 2.67> Inde sibi factas umeris accommodat alas
<ovid. ars 2.68> Perque nouum timide corpora librat iter.
<ovid. ars 2.69> Iamque uolaturus paruo dedit oscula nato,
<ovid. ars 2.70_70> Nec patriae lacrimas continuere genae.
<ovid. ars 2.71> Monte minor collis, campis erat altior aequis:
<ovid. ars 2.72> Hinc data sunt miserae corpora bina fugae.
<ovid. ars 2.73> Et mouet ipse suas et nati respicit alas
<ovid. ars 2.74> Daedalus et cursus sustinet usque suos.
<ovid. ars 2.75_75> Iamque nouum delectat iter, positoque timore
<ovid. ars 2.76> Icarus audaci fortius arte uolat.
<ovid. ars 2.77> Hos aliquis, tremula dum captat harundine pisces,
<ovid. ars 2.78> Vidit et inceptum dextra reliquit opus.
<ovid. ars 2.79> Iam Samos a laeua - fuerant Naxosque relictae
<ovid. ars 2.80_80> Et Paros et Clario Delos amata deo -,
<ovid. ars 2.81> Dextra Lebinthos erat siluisque umbrosa Calymne
<ovid. ars 2.82> Cinctaque piscosis Astypalaea uadis,
<ovid. ars 2.83> Cum puer incautis nimium temerarius annis
<ovid. ars 2.84> Altius egit iter deseruitque ducem.
<ovid. ars 2.85_85> Vincla labant et cera deo propiore liquescit,
<ovid. ars 2.86> Nec tenues uentos bracchia mota tenent.
<ovid. ars 2.87> Territus a summo despexit in aequora caelo:
<ovid. ars 2.88> Nox oculis pauido uenit oborta metu.
<ovid. ars 2.89> Tabuerant cerae: nudos quatit ille lacertos,
<ovid. ars 2.90_90> Et trepidat nec, quo sustineatur, habet.
<ovid. ars 2.91> Decidit, utque cadens "pater o pater, auferor" inquit,
<ovid. ars 2.92> Clauserunt uirides ora loquentis aquae.
<ovid. ars 2.93> At pater infelix, nec iam pater, "Icare!" clamat,
<ovid. ars 2.94>"Icare!" clamat "ubi es? quoque(==QVO+QVE) sub axe uolas?
<ovid. ars 2.95_95> Icare!" clamabat, pinnas aspexit in undis:
<ovid. ars 2.96> Ossa tegit tellus, aequora nomen habent.
<ovid. ars 2.97> Non potuit Minos hominis compescere pinnas,
<ovid. ars 2.98> Ipse deum uolucrem detinuisse paro!
<ovid. ars 2.99> Fallitur, Haemonias siquis decurrit ad artes
<ovid. ars 2.100_100> Datque quod a teneri fronte reuellit equi.
<ovid. ars 2.101> Non facient, ut uiuat amor, Medeides herbae
<ovid. ars 2.102> Mixtaque cum magicis nenia Marsa sonis.
<ovid. ars 2.103> Phasias Aesoniden, Circe tenuisset Vlixem,
<ovid. ars 2.104> Si modo seruari carmine posset amor.
<ovid. ars 2.105_105> Nec data profuerint pallentia philtra puellis:
<ovid. ars 2.106> Philtra nocent animis uimque furoris habent.
<ovid. ars 2.107> Sit procul omne nefas! ut ameris, amabilis esto:
<ovid. ars 2.108> Quod tibi non facies solaue forma dabit.
<ovid. ars 2.109> Sis licet antiquo Nireus adamatus Homero
<ovid. ars 2.110_110> Naiadumque tener crimine raptus Hylas,
<ovid. ars 2.111> Vt dominam teneas nec te mirere relictum,
<ovid. ars 2.112> Ingenii dotes corporis adde bonis.
<ovid. ars 2.113> Forma bonum fragile est, quantumque accedit ad annos,
<ovid. ars 2.114> Fit minor et spatio carpitur ipsa suo.
<ovid. ars 2.115_115> Nec uiolae semper nec hiantia lilia florent,
<ovid. ars 2.116> Et riget amissa spina relicta rosa;
<ovid. ars 2.117> Et tibi iam cani uenient, formose, capilli,
<ovid. ars 2.118> Iam uenient rugae, quae tibi corpus arent.
<ovid. ars 2.119> Iam molire animum, qui duret, et astrue formae:
<ovid. ars 2.120_120> Solus ad extremos permanet ille rogos.
<ovid. ars 2.121> Nec leuis ingenuas pectus coluisse per artes
<ovid. ars 2.122> Cura sit et linguas edidicisse duas.
<ovid. ars 2.123> Non formosus erat, sed erat facundus Vlixes,
<ovid. ars 2.124> Et tamen aequoreas torsit amore deas.
<ovid. ars 2.125_125> A quotiens illum doluit properare Calypso
<ovid. ars 2.126> Remigioque aptas esse negauit aquas!
<ovid. ars 2.127> Haec Troiae casus iterumque iterumque rogabat:
<ovid. ars 2.128> Ille referre aliter saepe solebat idem.
<ovid. ars 2.129> Litore constiterant: illic quoque pulchra Calypso
<ovid. ars 2.130_130> Exigit Odrysii fata cruenta ducis.
<ovid. ars 2.131> Ille leui uirga - uirgam nam forte tenebat -,
<ovid. ars 2.132> Quod rogat, in spisso litore pingit opus.
<ovid. ars 2.133>"Haec" inquit "Troia est" - muros in litore fecit -,
<ovid. ars 2.134>"Hic tibi sit Simois, haec mea castra puta.
<ovid. ars 2.135_135> Campus erat" - campumque facit -, "quem caede Dolonis
<ovid. ars 2.136> Sparsimus, Haemonios dum uigil optat equos.
<ovid. ars 2.137> Illic Sithonii fuerant tentoria Rhesi,
<ovid. ars 2.138> Hac ego sum captis nocte reuectus equis
<ovid. ars 2.139> Pluraque pingebat, subitus cum Pergama fluctus
<ovid. ars 2.140_140> Abstulit et Rhesi cum duce castra suo.
<ovid. ars 2.141> Tum dea "quas" inquit "fidas tibi credis ituro,
<ovid. ars 2.142> Perdiderint undae nomina quanta, uides?"
<ovid. ars 2.143> Ergo age, fallaci timide confide figurae,
<ovid. ars 2.144> Quisquis es, aut aliquid corpore pluris habe!
<ovid. ars 2.145_145> Dextera praecipue capit indulgentia mentes,
<ovid. ars 2.146> Asperitas odium saeuaque bella mouet.
<ovid. ars 2.147> Odimus accipitrem, quia uiuit semper in armis,
<ovid. ars 2.148> Et pauidum solitos in pecus ire lupos;
<ovid. ars 2.149> At caret insidiis hominum, quia mitis, hirundo,
<ovid. ars 2.150_150> Quasque colat turres Chaonis ales habet.
<ovid. ars 2.151> Este procul, lites et amarae proelia linguae!
<ovid. ars 2.152> Dulcibus est uerbis mollis alendus amor.
<ovid. ars 2.153> Lite fugent nuptaeque uiros nuptasque mariti
<ovid. ars 2.154> Inque uicem credant res sibi semper agi;
<ovid. ars 2.155_155> Hoc decet uxores, dos est uxoria lites:
<ovid. ars 2.156> Audiat optatos semper amica sonos.
<ovid. ars 2.157> Non legis iussu lectum uenistis in unum:
<ovid. ars 2.158> Fungitur in uobis munere legis Amor.
<ovid. ars 2.159> Blanditias molles auremque iuuantia uerba
<ovid. ars 2.160_160> Affer, ut aduentu laeta sit illa tuo.
<ovid. ars 2.161> Non ego diuitibus uenio praeceptor Amoris;
<ovid. ars 2.162> Nil opus est illi, qui dabit, arte mea.
<ovid. ars 2.163> Secum habet ingenium qui, cum libet, "accipe" dicit;
<ovid. ars 2.164> Cedimus: inuentis plus placet ille meis.
<ovid. ars 2.165_165> Pauperibus uates ego sum, quia pauper amaui:
<ovid. ars 2.166> Cum dare non possem munera, uerba dabam.
<ovid. ars 2.167> Pauper amet caute, timeat maledicere pauper,
<ovid. ars 2.168> Multaque diuitibus non patienda ferat.
<ovid. ars 2.169> Me memini iratum dominae turbasse capillos:
<ovid. ars 2.170_170> Haec mihi quam multos abstulit ira dies!
<ovid. ars 2.171> Nec puto nec sensi tunicam laniasse, sed ipsa
<ovid. ars 2.172> Dixerat, et pretio est illa redempta meo.
<ovid. ars 2.173> At uos, si sapitis, uestri peccata magistri
<ovid. ars 2.174> Effugite et culpae damna timete meae!
<ovid. ars 2.175_175> Proelia cum Parthis, cum culta pax sit amica
<ovid. ars 2.176> Et iocus et causas quicquid amoris habet.
<ovid. ars 2.177> Si nec blanda satis nec erit tibi comis amanti,
<ovid. ars 2.178> Perfer et obdura: postmodo mitis erit.
<ovid. ars 2.179> Flectitur obsequio curuatus ab arbore ramus;
<ovid. ars 2.180_180> Frangis, si uires experiare tuas.
<ovid. ars 2.181> Obsequio tranantur aquae, nec uincere possis
<ovid. ars 2.182> Flumina, si contra, quam rapit unda, nates;
<ovid. ars 2.183> Obsequium tigresque domat Numidasque leones:
<ovid. ars 2.184> Rustica paulatim taurus aratra subit.
<ovid. ars 2.185_185> Quid fuit asperius Nonacrina Atalanta?
<ovid. ars 2.186> Succubuit meritis trux tamen illa uiri.
<ovid. ars 2.187> Saepe suos casus nec mitia facta puellae
<ovid. ars 2.188> Flesse sub arboribus Milaniona ferunt;
<ovid. ars 2.189> Saepe tulit iusso fallacia retia collo,
<ovid. ars 2.190_190> Saepe fera toruos cuspide fixit apros.
<ovid. ars 2.191> Sensit et Hylaei contentum saucius arcum,
<ovid. ars 2.192> Sed tamen hoc arcu notior alter erat.
<ovid. ars 2.193> Non te Maenalias armatum scandere siluas
<ovid. ars 2.194> Nec iubeo collo retia ferre tuo,
<ovid. ars 2.195_195> Pectora nec missis iubeo praebere sagittis:
<ovid. ars 2.196> Artis erunt cautae mollia iussa meae.
<ovid. ars 2.197> Cede repugnanti! cedendo uictor abibis:
<ovid. ars 2.198> Fac modo, quas partes illa iubebit, agas.
<ovid. ars 2.199> Arguet: arguito; quicquid probat illa, probato;
<ovid. ars 2.200_200> Quod dicet, dicas; quod negat illa, neges.
<ovid. ars 2.201> Riserit: adride; si flebit, flere memento:
<ovid. ars 2.202> Imponat leges uultibus illa tuis!
<ovid. ars 2.203> Seu ludet numerosque manu iactabit eburnos,
<ovid. ars 2.204> Tu male iactato, tu male iacta dato;
<ovid. ars 2.205_205> Seu iacies talos, uictam ne poena sequatur,
<ovid. ars 2.206> Damnosi facito stent tibi saepe canes;
<ovid. ars 2.207> Siue latrocinii sub imagine calculus ibit,
<ovid. ars 2.208> Fac pereat uitreo miles ab hoste tuus.
<ovid. ars 2.209> Ipse tene distenta suis umbracula uirgis,
<ovid. ars 2.210_210> Ipse fac in turba, qua uenit illa, locum.
<ovid. ars 2.211> Nec dubita tereti scamnum producere lecto,
<ovid. ars 2.212> Et tenero soleam deme uel adde pedi.
<ovid. ars 2.213> Saepe etiam dominae, quamuis horrebis et ipse,
<ovid. ars 2.214> Algenti manus est calfacienda sinu.
<ovid. ars 2.215_215> Nec tibi turpe puta - quamuis sit turpe, placebit -
<ovid. ars 2.216> Ingenua speculum sustinuisse manu!
<ovid. ars 2.217> Ille, fatigata praebendo monstra nouerca
<ovid. ars 2.218> Qui meruit caelum quod prior ipse tulit,
<ovid. ars 2.219> Inter Ioniadas calathum tenuisse puellas
<ovid. ars 2.220_220> Creditur et lanas excoluisse rudes.
<ovid. ars 2.221> Paruit imperio dominae Tirynthius heros:
<ovid. ars 2.222> I nunc et dubita ferre quod ille tulit!
<ovid. ars 2.223> Iussus adesse foro iussa maturius hora
<ovid. ars 2.224> Fac semper uenias nec nisi serus abi.
<ovid. ars 2.225_225> Occurras aliquo tibi dixerit: omnia differ,
<ovid. ars 2.226> Curre, nec inceptum turba moretur iter.
<ovid. ars 2.227> Nocte domum repetens epulis perfuncta redibit:
<ovid. ars 2.228> Tunc quoque pro seruo, si uocat illa, ueni.
<ovid. ars 2.229> Rure erit et dicet uenias; Amor odit inertes:
<ovid. ars 2.230_230> Si rota defuerit, tu pede carpe uiam.
<ovid. ars 2.231> Nec graue te tempus sitiensque Canicula tardet
<ovid. ars 2.232> Nec uia per iactas candida facta niues.
<ovid. ars 2.233> Militiae species amor est: discedite, segnes!
<ovid. ars 2.234> Non sunt haec timidis signa tuenda uiris.
<ovid. ars 2.235_235> Nox et hiems longaeque uiae saeuique dolores
<ovid. ars 2.236> Mollibus his castris et labor omnis inest.
<ovid. ars 2.237> Saepe feres imbrem caelesti nube solutum
<ovid. ars 2.238> Frigidus et nuda saepe iacebis humo.
<ovid. ars 2.239> Cynthius Admeti uaccas pauisse Pheraei
<ovid. ars 2.240_240> Fertur et in parua delituisse casa.
<ovid. ars 2.241> Quod Phoebum decuit, quem non decet? exue fastus,
<ovid. ars 2.242> Curam mansuri quisquis amoris habes!
<ovid. ars 2.243> Si tibi per tutum planumque negabitur ire
<ovid. ars 2.244> Atque erit opposita ianua fulta sera,
<ovid. ars 2.245_245> At tu per praeceps tecto delabere aperto,
<ovid. ars 2.246> Det quoque furtiuas alta fenestra uias.
<ovid. ars 2.247> Laeta erit et causam tibi se sciet esse pericli:
<ovid. ars 2.248> Hoc dominae certi pignus amoris erit.
<ovid. ars 2.249> Saepe tua poteras, Leandre, carere puella:
<ovid. ars 2.250_250> Transnabas, animum nosset ut illa tuum.
<ovid. ars 2.251> Nec pudor ancillas, ut quaeque erit ordine prima,
<ovid. ars 2.252> Nec tibi sit seruos demeruisse pudor.
<ovid. ars 2.253> Nomine quemque suo - nulla est iactura - saluta,
<ovid. ars 2.254> Iunge tuis humiles, ambitiose, manus;
<ovid. ars 2.255_255> Sed tamen et seruo - leuis est impensa - roganti
<ovid. ars 2.256> Porrige Fortunae munera parua die;
<ovid. ars 2.257> Porrige et ancillae, qua poenas luce pependit
<ovid. ars 2.258> Lusa maritali Gallica ueste manus.
<ovid. ars 2.259> Fac plebem, mihi crede, tuam: sit semper in illa
<ovid. ars 2.260_260> Ianitor et thalami qui iacet ante fores.
<ovid. ars 2.261> Nec dominam iubeo pretioso munere dones:
<ovid. ars 2.262> Parua, sed e paruis callidus apta dato.
<ovid. ars 2.263> Dum bene diues ager, dum rami pondere nutant,
<ovid. ars 2.264> Afferat in calatho rustica dona puer
<ovid. ars 2.265_265>- rure suburbano poteris tibi dicere missa,
<ovid. ars 2.266> Illa uel in Sacra sint licet empta Via -;
<ovid. ars 2.267> Afferat aut uuas aut, quas Amaryllis amabat,
<ovid. ars 2.268> At nunc, castaneas, non amat illa, nuces.
<ovid. ars 2.269> Quin etiam turdoque licet missaque columba
<ovid. ars 2.270_270> Te memorem dominae testificere tuae.
<ovid. ars 2.271> Turpiter his emitur spes mortis et orba senectus:
<ovid. ars 2.272> A pereant, per quos munera crimen habent!
<ovid. ars 2.273> Quid tibi praecipiam teneros quoque mittere uersus?
<ovid. ars 2.274> Ei mihi! non multum carmen honoris habet.
<ovid. ars 2.275_275> Carmina laudantur, sed munera magna petuntur:
<ovid. ars 2.276> Dummodo sit diues, barbarus ipse placet.
<ovid. ars 2.277> Aurea sunt uere nunc saecula: plurimus auro
<ovid. ars 2.278> Venit honos, auro conciliatur amor.
<ovid. ars 2.279> Ipse licet uenias Musis comitatus, Homere,
<ovid. ars 2.280_280> Si nihil attuleris, ibis, Homere, foras.
<ovid. ars 2.281> Sunt tamen et doctae, rarissima turba, puellae,
<ovid. ars 2.282> Altera non doctae turba, sed esse uolunt.
<ovid. ars 2.283> Vtraque laudetur per carmina, carmina lector
<ovid. ars 2.284> Commendet dulci qualiacumque sono.
<ovid. ars 2.285_285> His ergo aut illis uigilatum carmen in ipsas
<ovid. ars 2.286> Forsitan exigui muneris instar erit.
<ovid. ars 2.287> At quod eris per te facturus et utile credis,
<ovid. ars 2.288> Id tua te facito semper amica roget.
<ovid. ars 2.289> Libertas alicui fuerit promissa tuorum:
<ovid. ars 2.290_290> Hanc tamen a domina fac petat ille tua.
<ovid. ars 2.291> Si poenam seruo, si uincula saeua remittis,
<ovid. ars 2.292> Quod facturus eras, debeat illa tibi.
<ovid. ars 2.293> Vtilitas tua sit, titulus donetur amicae:
<ovid. ars 2.294> Perde nihil, partes illa potentis agat.
<ovid. ars 2.295_295> Sed te, cuicumque est retinendae cura puellae,
<ovid. ars 2.296> Attonitum forma fac putet esse sua.
<ovid. ars 2.297> Siue erit in Tyriis, Tyrios laudabis amictus;
<ovid. ars 2.298> Siue erit in Cois, Coa decere puta.
<ovid. ars 2.299> Aurata est: ipso tibi sit pretiosior auro;
<ovid. ars 2.300_300> Gausapa si sumit, gausapa sumpta proba.
<ovid. ars 2.301> Astiterit tunicata: "moues incendia!" clama,
<ovid. ars 2.302> Sed timida, caueat frigora, uoce roga.
<ovid. ars 2.303> Compositum discrimen erit: discrimina lauda;
<ovid. ars 2.304> Torserit igne comam: torte capille, place!
<ovid. ars 2.305_305> Bracchia saltantis, uocem mirare canentis,
<ovid. ars 2.306> Et, quod desierit, uerba querentis habe.
<ovid. ars 2.307> Ipsos concubitus, ipsum uenerere licebit
<ovid. ars 2.308> Quod iuuat, et quaedam gaudia uoce nota.
<ovid. ars 2.309> Vt fuerit torua uiolentior illa Medusa,
<ovid. ars 2.310_310> Fiet amatori lenis et aequa suo.
<ovid. ars 2.311> Tantum, ne pateas uerbis simulator in illis,
<ovid. ars 2.312> Effice nec uultu destrue dicta tuo.
<ovid. ars 2.313> Si latet ars, prodest: affert deprensa pudorem
<ovid. ars 2.314> Atque adimit merito tempus in omne fidem.
<ovid. ars 2.315_315> Saepe sub autumnum, cum formosissimus annus
<ovid. ars 2.316> Plenaque purpureo subrubet uua mero,
<ovid. ars 2.317> Cum modo frigoribus premitur, modo soluitur aestu,
<ovid. ars 2.318> Aere non certo corpora languor habet.
<ovid. ars 2.319> Illa quidem ualeat! sed si male firma cubarit
<ovid. ars 2.320_320> Et uitium caeli senserit aegra sui,
<ovid. ars 2.321> Tunc amor et pietas tua sit manifesta puellae,
<ovid. ars 2.322> Tum sere, quod plena postmodo falce metas.
<ovid. ars 2.323> Nec tibi morosi ueniant fastidia morbi,
<ovid. ars 2.324> Perque tuas fiant, quae sinet ipsa, manus,
<ovid. ars 2.325_325> Et uideat flentem, nec taedeat oscula ferre,
<ovid. ars 2.326> Et sicco lacrimas combibat ore tuas.
<ovid. ars 2.327> Multa uoue, sed cuncta palam, quotiensque libebit,
<ovid. ars 2.328> Quae referas illi, somnia laeta uide.
<ovid. ars 2.329> Et ueniat quae lustret anus lectumque locumque,
<ovid. ars 2.330_330> Praeferat et tremula sulphur et oua manu.
<ovid. ars 2.331> Omnibus his inerunt gratae uestigia curae:
<ovid. ars 2.332> In tabulas multis haec uia fecit iter.
<ovid. ars 2.333> Nec tamen officiis odium quaeratur ab aegra:
<ovid. ars 2.334> Sit suus in blanda sedulitate modus.
<ovid. ars 2.335_335> Neue cibo prohibe nec amari pocula suci
<ovid. ars 2.336> Porrige: riualis misceat illa tuus.
<ovid. ars 2.337> Sed non, cui dederas a litore carbasa, uento
<ovid. ars 2.338> Vtendum, medio cum potiere freto.
<ovid. ars 2.339> Dum nouus errat amor, uires sibi colligat usu:
<ovid. ars 2.340_340> Si bene nutrieris, tempore firmus erit.
<ovid. ars 2.341> Quem taurum metuis, uitulum mulcere solebas:
<ovid. ars 2.342> Sub qua nunc recubas arbore, uirga fuit.
<ovid. ars 2.343> Nascitur exiguus, sed opes adquirit eundo,
<ovid. ars 2.344> Quaque uenit, multas accipit amnis aquas.
<ovid. ars 2.345_345> Fac tibi consuescat: nil assuetudine maius,
<ovid. ars 2.346> Quam tu dum capias, taedia nulla fuge.
<ovid. ars 2.347> Te semper uideat, tibi semper praebeat aures,
<ovid. ars 2.348> Exhibeat uultus noxque diesque tuos.
<ovid. ars 2.349> Cum tibi maior erit fiducia posse requiri,
<ovid. ars 2.350_350> Cum procul absenti cura futurus eris,
<ovid. ars 2.351> Da requiem: requietus ager bene credita reddit,
<ovid. ars 2.352> Terraque caelestes arida sorbet aquas.
<ovid. ars 2.353> Phyllida Demophoon praesens moderatius ussit:
<ovid. ars 2.354> Exarsit uelis acrius illa datis;
<ovid. ars 2.355_355> Penelopen absens sollers torquebat Vlixes;
<ovid. ars 2.356> Phylacides aberat, Laodamia, tuus.
<ovid. ars 2.357> Sed mora tuta breuis: lentescunt tempore curae
<ovid. ars 2.358> Vanescitque absens et nouus intrat amor.
<ovid. ars 2.359> Dum Menelaus abest, Helene, ne sola iaceret,
<ovid. ars 2.360_360> Hospitis est tepido nocte recepta sinu.
<ovid. ars 2.361> Quis stupor hic, Menelae, fuit? tu solus abibas,
<ovid. ars 2.362> Isdem sub tectis hospes et uxor erant?
<ovid. ars 2.363> Accipitri timidas credis, furiose, columbas,
<ovid. ars 2.364> Plenum montano credis ouile lupo.
<ovid. ars 2.365_365> Nil Helene peccat, nihil hic committit adulter:
<ovid. ars 2.366> Quod tu, quod faceret quilibet, ille facit.
<ovid. ars 2.367> Cogis adulterium dando tempusque locumque;
<ovid. ars 2.368> Quid, nisi consilio est usa puella tuo?
<ovid. ars 2.369> Quid faciat? uir abest et adest non rusticus hospes
<ovid. ars 2.370_370> Et timet in uacuo sola cubare toro.
<ovid. ars 2.371> Viderit Atrides: Helenen ego crimine soluo:
<ovid. ars 2.372> Vsa est humani commoditate uiri.
<ovid. ars 2.373> Sed neque fuluus aper media tam saeuus in ira est,
<ovid. ars 2.374> Fulmineo rabidos cum rotat ore canes,
<ovid. ars 2.375_375> Nec lea, cum catulis lactentibus ubera praebet,
<ovid. ars 2.376> Nec breuis ignaro uipera laesa pede,
<ovid. ars 2.377> Femina quam socii deprensa paelice lecti:
<ovid. ars 2.378> Ardet et in uultu pignora mentis habet.
<ovid. ars 2.379> In ferrum flammasque ruit positoque decore
<ovid. ars 2.380_380> Fertur, ut Aonii cornibus icta dei.
<ovid. ars 2.381> Coniugis admissum uiolataque iura marita
<ovid. ars 2.382> Barbara per natos Phasias ulta suos;
<ovid. ars 2.383> Altera dira parens haec est, quam cernis, hirundo:
<ovid. ars 2.384> Aspice, signatum sanguine pectus habet.
<ovid. ars 2.385_385> Hoc bene compositos, hoc firmos soluit amores;
<ovid. ars 2.386> Crimina sunt cautis ista timenda uiris.
<ovid. ars 2.387> Nec mea uos uni donat censura puellae:
<ovid. ars 2.388> Di melius! uix hoc nupta tenere potest.
<ovid. ars 2.389> Ludite, sed furto celetur culpa modesto:
<ovid. ars 2.390_390> Gloria peccati nulla petenda sui est.
<ovid. ars 2.391> Nec dederis munus, cognosse quod altera possit,
<ovid. ars 2.392> Nec sint nequitiae tempora certa tuae,
<ovid. ars 2.393> Et, ne te capiat latebris sibi femina notis,
<ovid. ars 2.394> Non uno est omnis conuenienda loco,
<ovid. ars 2.395_395> Et, quotiens scribes, totas prius ipse tabellas
<ovid. ars 2.396> Inspice: plus multae, quam sibi missa, legunt.
<ovid. ars 2.397> Laesa Venus iusta arma mouet telumque remittit
<ovid. ars 2.398> Et, modo quod questa est, ipse querare facit.
<ovid. ars 2.399> Dum fuit Atrides una contentus, et illa
<ovid. ars 2.400_400> Casta fuit: uitio est improba facta uiri.
<ovid. ars 2.401> Audierat laurumque manu uittasque ferentem
<ovid. ars 2.402> Pro nata Chrysen non ualuisse sua;
<ovid. ars 2.403> Audierat, Lyrnesi, tuos, abducta, dolores
<ovid. ars 2.404> Bellaque per turpes longius isse moras;
<ovid. ars 2.405_405> Haec tantum audierat: Priameida uiderat ipsa:
<ovid. ars 2.406> Victor erat praedae praeda pudenda suae.
<ovid. ars 2.407> Inde Thyestiaden animo thalamoque recepit
<ovid. ars 2.408> Et male peccantem Tyndaris ulta uirum.
<ovid. ars 2.409> Quae bene celaris, siqua tamen acta patebunt,
<ovid. ars 2.410_410> Illa licet pateant, tu tamen usque nega!
<ovid. ars 2.411> Tum neque subiectus solito nec blandior esto:
<ovid. ars 2.412> Haec animi multum signa nocentis habent.
<ovid. ars 2.413> Sed lateri ne parce tuo! pax omnis in uno est:
<ovid. ars 2.414> Concubitu prior est infitianda Venus.
<ovid. ars 2.415_415> Sunt quae praecipiant herbas, satureia, nocentes
<ovid. ars 2.416> Sumere - iudiciis ista uenena meis -
<ovid. ars 2.417> Aut piper urticae mordacis semine miscent
<ovid. ars 2.418> Tritaque in annoso flaua pyrethra mero.
<ovid. ars 2.419> Sed dea non patitur sic ad sua gaudia cogi,
<ovid. ars 2.420_420> Colle sub umbroso quam tenet altus Eryx.
<ovid. ars 2.421> Candidus, Alcathoi qui mittitur urbe Pelasga,
<ovid. ars 2.422> Bulbus et, ex horto quae uenit, herba salax
<ovid. ars 2.423> Ouaque sumantur, sumantur Hymettia mella
<ovid. ars 2.424> Quasque tulit folio pinus acuta nuces.
<ovid. ars 2.425_425> Docta, quid ad magicas, Erato, deuerteris artes?
<ovid. ars 2.426> Interior curru meta terenda meo est.
<ovid. ars 2.427> Qui modo celabas monitu tua crimina nostro,
<ovid. ars 2.428> Flecte iter et monitu detege furta meo.
<ovid. ars 2.429> Nec leuitas culpanda mea est: non semper eodem
<ovid. ars 2.430_430> Impositos uento panda carina uehit.
<ovid. ars 2.431> Nam modo Threicio Borea, modo currimus Euro,
<ovid. ars 2.432> Saepe tument Zephyro lintea, saepe Noto.
<ovid. ars 2.433> Aspice ut in curru modo det fluitantia rector
<ovid. ars 2.434> Lora, modo admissos arte retentet equos.
<ovid. ars 2.435_435> Sunt quibus ingrate timida indulgentia seruit(==SERVIT)
<ovid. ars 2.436> Et, si nulla subest aemula, languet amor.
<ovid. ars 2.437> Luxuriant animi rebus plerumque secundis,
<ovid. ars 2.438> Nec facile est aequa commoda mente pati.
<ovid. ars 2.439> Vt leuis absumptis paulatim uiribus ignis
<ovid. ars 2.440_440> Ipse latet, summo canet in igne cinis,
<ovid. ars 2.441> Sed tamen extinctas admoto sulphure flammas
<ovid. ars 2.442> Inuenit et lumen, quod fuit ante, redit,
<ovid. ars 2.443> Sic, ubi pigra situ securaque pectora torpent,
<ovid. ars 2.444> Acribus est stimulis eliciendus amor.
<ovid. ars 2.445_445> Fac timeat de te tepidamque recalface mentem:
<ovid. ars 2.446> Palleat indicio criminis illa tui.
<ovid. ars 2.447> O quater et quotiens numero comprendere non est
<ovid. ars 2.448> Felicem, de quo laesa puella dolet!
<ovid. ars 2.449> Quae, simul inuitas crimen peruenit ad aures,
<ovid. ars 2.450_450> Excidit, et miserae uoxque colorque fugit.
<ovid. ars 2.451> Ille ego sim, cuius laniet furiosa capillos!
<ovid. ars 2.452> Ille ego sim, teneras cui petat ungue genas,
<ovid. ars 2.453> Quem uideat lacrimans, quem toruis spectet ocellis,
<ovid. ars 2.454> Quo sine non possit uiuere, posse uelit!
<ovid. ars 2.455_455> Si spatium quaeras, breue sit, quod laesa queratur,
<ovid. ars 2.456> Ne lenta uires colligat ira mora.
<ovid. ars 2.457> Candida iamdudum cingantur colla lacertis,
<ovid. ars 2.458> Inque tuos flens est accipienda sinus;
<ovid. ars 2.459> Oscula da flenti, Veneris da gaudia flenti:
<ovid. ars 2.460_460> Pax erit, hoc uno soluitur ira modo.
<ovid. ars 2.461> Cum bene saeuierit, cum certa uidebitur hostis,
<ovid. ars 2.462> Tum pete concubitus foedera: mitis erit.
<ovid. ars 2.463> Illic depositis habitat Concordia telis,
<ovid. ars 2.464> Illo, crede mihi, Gratia nata loco est.
<ovid. ars 2.465_465> Quae modo pugnarunt, iungunt sua rostra columbae,
<ovid. ars 2.466> Quarum blanditias uerbaque murmur habet.
<ovid. ars 2.467> Prima fuit rerum confusa sine ordine moles
<ovid. ars 2.468> Vnaque erat facies sidera, terra, fretum.
<ovid. ars 2.469> Mox caelum impositum terris, humus aequore cincta est,
<ovid. ars 2.470_470> Inque suas partes cessit inane Chaos.
<ovid. ars 2.471> Silua feras, uolucres aer accepit habendas:
<ovid. ars 2.472> In liquida, pisces, delituistis aqua.
<ovid. ars 2.473> Tum genus humanum solis errabat in agris
<ovid. ars 2.474> Idque merae uires et rude corpus erat.
<ovid. ars 2.475_475> Silua domus fuerat, cibus herba, cubilia frondes,
<ovid. ars 2.476> Iamque diu nulli cognitus alter erat.
<ovid. ars 2.477> Blanda truces animos fertur mollisse Voluptas:
<ovid. ars 2.478> Constiterant uno femina uirque loco.
<ovid. ars 2.479> Quid facerent, ipsi nullo didicere magistro:
<ovid. ars 2.480_480> Arte Venus nulla dulce peregit opus.
<ovid. ars 2.481> Ales habet, quod amet; cum quo sua gaudia iungat,
<ovid. ars 2.482> Inuenit in media femina piscis aqua;
<ovid. ars 2.483> Cerua parem sequitur, serpens serpente tenetur,
<ovid. ars 2.484> Haeret adulterio cum cane nexa canis;
<ovid. ars 2.485_485> Laeta salitur ouis, tauro quoque laeta iuuenca est:
<ovid. ars 2.486> Sustinet immundum sima capella marem;
<ovid. ars 2.487> In furias agitantur equae spatioque remota
<ovid. ars 2.488> Per loca diuiduos amne sequuntur equos.
<ovid. ars 2.489> Ergo age et iratae medicamina fortia praebe:
<ovid. ars 2.490_490> Illa feri requiem sola doloris habent,
<ovid. ars 2.491> Illa Machaonios superant medicamina sucos:
<ovid. ars 2.492> His, ubi peccaris, restituendus eris.
<ovid. ars 2.493> Haec ego cum canerem, subito manifestus Apollo
<ovid. ars 2.494> Mouit inauratae pollice fila lyrae.
<ovid. ars 2.495_495> In manibus laurus, sacris induta capillis
<ovid. ars 2.496> Laurus erat: uates ille uidendus adit.
<ovid. ars 2.497> Is mihi "lasciui" dixit "praeceptor Amoris,
<ovid. ars 2.498> Duc age discipulos ad mea templa tuos,
<ovid. ars 2.499> Est ubi diuersum fama celebrata per orbem
<ovid. ars 2.500_500> Littera, cognosci quae sibi quemque iubet.
<ovid. ars 2.501> Qui sibi notus erit, solus sapienter amabit
<ovid. ars 2.502> Atque opus ad uires exiget omne suas.
<ovid. ars 2.503> Cui faciem natura dedit, spectetur ab illa;
<ovid. ars 2.504> Cui color est, umero saepe patente cubet;
<ovid. ars 2.505_505> Qui sermone placet, taciturna silentia uitet;
<ovid. ars 2.506> Qui canit arte, canat; qui bibit arte, bibat.
<ovid. ars 2.507> Sed neque declament medio sermone diserti,
<ovid. ars 2.508> Nec sua non sanus scripta poeta legat."
<ovid. ars 2.509> Sic monuit Phoebus: Phoebo parete monenti!
<ovid. ars 2.510_510> Certa dei sacro est huius in ore fides.
<ovid. ars 2.511> Ad propiora uocor: quisquis sapienter amabit,
<ovid. ars 2.512> Vincet et e nostra, quod petet, arte feret.
<ovid. ars 2.513> Credita non semper sulci cum faenore reddunt,
<ovid. ars 2.514> Nec semper dubias adiuuat aura rates.
<ovid. ars 2.515_515> Quod iuuat, exiguum, plus est, quod laedat amantes:
<ovid. ars 2.516> Proponant animo multa ferenda suo.
<ovid. ars 2.517> Quot lepores in Atho, quot apes pascuntur in Hybla,
<ovid. ars 2.518> Caerula quot bacas Palladis arbor habet,
<ovid. ars 2.519> Litore quot conchae, tot sunt in amore dolores:
<ovid. ars 2.520_520> Quae patimur, multo spicula felle madent.
<ovid. ars 2.521> Dicta erit isse foras, quam tu fortasse uidebis:
<ovid. ars 2.522> Isse foras et te falsa uidere puta.
<ovid. ars 2.523> Clausa tibi fuerit promissa ianua nocte:
<ovid. ars 2.524> Perfer et immunda ponere corpus humo.
<ovid. ars 2.525_525> Forsitan et uultu mendax ancilla superbo
<ovid. ars 2.526> Dicet "quid nostras obsidet iste fores?"
<ovid. ars 2.527> Postibus et durae supplex blandire puellae
<ovid. ars 2.528> Et capiti demptas in fore pone rosas.
<ovid. ars 2.529> Cum uolet, accedes; cum te uitabit, abibis:
<ovid. ars 2.530_530> Dedecet ingenuos taedia ferre sui.
<ovid. ars 2.531>"Effugere hunc non est" quare tibi possit amica
<ovid. ars 2.532> Dicere? non omni tempore sensus obest.
<ovid. ars 2.533> Nec maledicta puta nec uerbera ferre puellae
<ovid. ars 2.534> Turpe nec ad teneros oscula ferre pedes.
<ovid. ars 2.535_535> Quid moror in paruis? animus maioribus instat;
<ovid. ars 2.536> Magna canam: toto pectore, uulgus, ades!
<ovid. ars 2.537> Ardua molimur, sed nulla, nisi ardua, uirtus:
<ovid. ars 2.538> Difficilis nostra poscitur arte labor.
<ovid. ars 2.539> Riualem patienter habe: uictoria tecum
<ovid. ars 2.540_540> Stabit, eris magni uictor in Arce Iouis.
<ovid. ars 2.541> Haec tibi non hominem sed quercus crede Pelasgas
<ovid. ars 2.542> Dicere: nil istis ars mea maius habet.
<ovid. ars 2.543> Innuet illa: feras; scribet: ne tange tabellas;
<ovid. ars 2.544> Vnde uolet, ueniat, quoque(==QVO+QVE) libebit, eat.
<ovid. ars 2.545_545> Hoc in legitima praestant uxore mariti,
<ovid. ars 2.546> Cum, tener, ad partes tu quoque, Somne, uenis.
<ovid. ars 2.547> Hac ego, confiteor, non sum perfectus in arte;
<ovid. ars 2.548> Quid faciam? monitis sum minor ipse meis.
<ovid. ars 2.549> Mene palam nostrae det quisquam signa puellae
<ovid. ars 2.550_550> Et patiar nec me quo libet ira ferat?
<ovid. ars 2.551> Oscula uir dederat, memini, suus; oscula questus
<ovid. ars 2.552> Sum data: barbaria noster abundat amor.
<ovid. ars 2.553> Non semel hoc uitium nocuit mihi: doctior ille,
<ovid. ars 2.554> Quo ueniunt alii conciliante uiri.
<ovid. ars 2.555_555> Sed melius nescisse fuit: sine furta tegantur,
<ovid. ars 2.556> Ne fugiat ficto fassus ab ore pudor.
<ovid. ars 2.557> Quo magis, o iuuenes, deprendere parcite uestras:
<ovid. ars 2.558> Peccent, peccantes uerba dedisse putent!
<ovid. ars 2.559> Crescit amor prensis: ubi par fortuna duorum est,
<ovid. ars 2.560_560> In causa damni perstat uterque sui.
<ovid. ars 2.561> Fabula narratur toto notissima caelo:
<ovid. ars 2.562> Mulciberis capti Marsque Venusque dolis.
<ovid. ars 2.563> Mars pater insano Veneris turbatus amore
<ovid. ars 2.564> De duce terribili factus amator erat;
<ovid. ars 2.565_565> Nec Venus oranti - neque enim dea mollior ulla est -
<ovid. ars 2.566> Rustica Gradiuo difficilisque fuit.
<ovid. ars 2.567> A quotiens lasciua pedes risisse mariti
<ovid. ars 2.568> Dicitur et duras igne uel arte manus!
<ovid. ars 2.569> Marte palam simul est Vulcanum imitata, decebat,
<ovid. ars 2.570_570> Multaque cum forma gratia mixta fuit.
<ovid. ars 2.571> Sed bene concubitus primo celare solebant:
<ovid. ars 2.572> Plena uerecundi culpa pudoris erat.
<ovid. ars 2.573> Indicio Solis - quis Solem fallere possit? -
<ovid. ars 2.574> Cognita Vulcano coniugis acta suae.
<ovid. ars 2.575_575> Quam mala, Sol, exempla moues! pete munus ab ipsa:
<ovid. ars 2.576> Et tibi, si taceas, quod dare possit, habet.
<ovid. ars 2.577> Mulciber obscuros lectum circaque superque
<ovid. ars 2.578> Disponit laqueos: lumina fallit opus.
<ovid. ars 2.579> Fingit iter Lemnon, ueniunt ad foedus amantes:
<ovid. ars 2.580_580> Impliciti laqueis nudus uterque iacent.
<ovid. ars 2.581> Conuocat ille deos, praebent spectacula capti:
<ovid. ars 2.582> Vix lacrimas Venerem continuisse putant.
<ovid. ars 2.583> Non uultus texisse suos, non denique possunt
<ovid. ars 2.584> Partibus obscenis opposuisse manus.
<ovid. ars 2.585_585> Hic aliquis ridens "in me, fortissime Mauors,
<ovid. ars 2.586> Si tibi sunt oneri, uincula transfer" ait.
<ovid. ars 2.587> Vix precibus, Neptune, tuis captiua resoluit
<ovid. ars 2.588> Corpora: Mars Thracen occupat, illa Paphon.
<ovid. ars 2.589> Hoc tibi perfecto, Vulcane, quod ante tegebant,
<ovid. ars 2.590_590> Liberius faciunt, et pudor omnis abest.
<ovid. ars 2.591> Saepe tamen demens stulte fecisse fateris,
<ovid. ars 2.592> Teque ferunt irae paenituisse tuae.
<ovid. ars 2.593> Hoc uetiti uos este! uetat deprensa Dione
<ovid. ars 2.594> Insidias illas, quas tulit ipsa, dare.
<ovid. ars 2.595_595> Nec uos riuali laqueos disponite nec uos
<ovid. ars 2.596> Excipite arcana uerba notata manu.
<ovid. ars 2.597> Ista uiri captent, si iam captanda putabunt,
<ovid. ars 2.598> Quos faciet iustos ignis et unda uiros.
<ovid. ars 2.599> En iterum testor: nihil hic nisi lege remissum
<ovid. ars 2.600_600> Luditur: in nostris instita nulla iocis.
<ovid. ars 2.601> Quis Cereris ritus ausit uulgare profanis
<ovid. ars 2.602> Magnaque Threicia sacra reperta Samo?
<ovid. ars 2.603> Exigua est uirtus praestare silentia rebus,
<ovid. ars 2.604> At contra grauis est culpa tacenda loqui.
<ovid. ars 2.605_605> O bene, quod frustra captatis arbore pomis
<ovid. ars 2.606> Garrulus in media Tantalus aret aqua!
<ovid. ars 2.607> Praecipue Cytherea iubet sua sacra taceri:
<ovid. ars 2.608> Admoneo, ueniat ne quis ad illa loquax.
<ovid. ars 2.609> Condita si non sunt Veneris mysteria cistis
<ovid. ars 2.610_610> Nec caua uesanis ictibus aera sonant,
<ovid. ars 2.611> At tamen inter nos medio uersantur in usu,
<ovid. ars 2.612> Sed sic, inter nos ut latuisse uelint.
<ovid. ars 2.613> Ipsa Venus pubem, quotiens uelamina ponit,
<ovid. ars 2.614> Protegitur laeua semireducta manu.
<ovid. ars 2.615_615> In medio passimque coit pecus: hoc quoque uiso
<ovid. ars 2.616> Auertit uultus saepe puella suos.
<ovid. ars 2.617> Conueniunt thalami furtis et ianua nostris
<ovid. ars 2.618> Parsque sub iniecta ueste pudenda latet,
<ovid. ars 2.619> Et, si non tenebras, at quiddam nubis opacae
<ovid. ars 2.620_620> Quaerimus atque aliquid luce patente minus.
<ovid. ars 2.621> Tum quoque, cum solem nondum prohibebat et imbrem
<ovid. ars 2.622> Tegula sed quercus tecta cibumque dabat,
<ovid. ars 2.623> In nemore atque antris, non sub Ioue, iuncta uoluptas:
<ovid. ars 2.624> Tanta rudi populo cura pudoris erat!
<ovid. ars 2.625_625> At nunc nocturnis titulos imponimus actis,
<ovid. ars 2.626> Atque emitur magno nil nisi posse loqui.
<ovid. ars 2.627> Scilicet excuties omnes, ubi quaeque, puellas,
<ovid. ars 2.628> Cuilibet ut dicas "haec quoque nostra fuit?"
<ovid. ars 2.629> Ne desint, quas tu digitis ostendere possis,
<ovid. ars 2.630_630> Vt quamque attigeris, fabula turpis erit?
<ovid. ars 2.631> Parua queror: fingunt quidam, quae uera negarent,
<ovid. ars 2.632> Et nulli non se concubuisse ferunt.
<ovid. ars 2.633> Corpora si nequeunt, quae possunt, nomina tangunt,
<ovid. ars 2.634> Famaque non tacto corpore crimen habet.
<ovid. ars 2.635_635> I nunc, claude fores, custos odiose puellae,
<ovid. ars 2.636> Et centum duris postibus obde seras!
<ovid. ars 2.637> Quid tuti superest, cum nominis exstat adulter
<ovid. ars 2.638> Et credi, quod non contigit esse, cupit?
<ovid. ars 2.639> Nos etiam ueros parce profitemur amores,
<ovid. ars 2.640_640> Tectaque sunt solida mystica furta fide.
<ovid. ars 2.641> Parcite praecipue uitia exprobrare puellis,
<ovid. ars 2.642> Vtile quae multis dissimulasse fuit.
<ovid. ars 2.643> Nec suus Andromedae color est obiectus ab illo,
<ovid. ars 2.644> Mobilis in gemino cui pede pinna fuit;
<ovid. ars 2.645_645> Omnibus Andromache uisa est spatiosior aequo:
<ovid. ars 2.646> Vnus, qui modicam diceret, Hector erat.
<ovid. ars 2.647> Quod male fers, assuesce, feres bene: multa uetustas
<ovid. ars 2.648> Lenit, at incipiens omnia sentit amor.
<ovid. ars 2.649> Dum nouus in uiridi coalescit cortice ramus,
<ovid. ars 2.650_650> Concutiat tenerum quaelibet aura, cadet;
<ovid. ars 2.651> Mox etiam uentis spatio durata resistet
<ovid. ars 2.652> Firmaque adoptiuas arbor habebit opes.
<ovid. ars 2.653> Eximit ipsa dies omnis e corpore mendas,
<ovid. ars 2.654> Quodque fuit uitium, desinit esse mora.
<ovid. ars 2.655_655> Ferre nouae nares taurorum terga recusant:
<ovid. ars 2.656> Assidue domitas tempore fallit odor.
<ovid. ars 2.657> Nominibus mollire licet mala: fusca uocetur,
<ovid. ars 2.658> Nigrior Illyrica cui pice sanguis erit;
<ovid. ars 2.659> Si straba, sit Veneri similis; si torua, Mineruae;
<ovid. ars 2.660_660> Sit gracilis, macie quae male uiua sua est;
<ovid. ars 2.661> Dic habilem, quaecumque breuis; quae turgida, plenam:
<ovid. ars 2.662> Et lateat uitium proximitate boni.
<ovid. ars 2.663> Nec quotus annus eat nec quo sit nata require
<ovid. ars 2.664> Consule, quae rigidus munera censor habet,
<ovid. ars 2.665_665> Praecipue si flore caret meliusque peractum
<ovid. ars 2.666> Tempus et albentes iam legit illa comas.
<ovid. ars 2.667> Vtilis, o iuuenes, aut haec aut serior aetas:
<ovid. ars 2.668> Iste feret segetes, iste serendus ager.
<ovid. ars 2.669> Dum uires annique sinunt, tolerate labores:
<ovid. ars 2.670_670> Iam ueniet tacito curua senecta pede.
<ovid. ars 2.671> Aut mare remigiis aut uomere findite terras
<ovid. ars 2.672> Aut fera belligeras addite in arma manus
<ovid. ars 2.673> Aut latus et uires operamque afferte puellis:
<ovid. ars 2.674> Hoc quoque militia est, hoc quoque quaerit opes.
<ovid. ars 2.675_675> Adde quod est illis operum prudentia maior,
<ovid. ars 2.676> Solus et artifices qui facit, usus adest.
<ovid. ars 2.677> Illae munditiis annorum damna rependunt
<ovid. ars 2.678> Et faciunt cura, ne uideantur anus,
<ovid. ars 2.679> Vtque uelis, Venerem iungunt per mille figuras:
<ovid. ars 2.680_680> Inuenit plures nulla tabella modos.
<ovid. ars 2.681> Illis sentitur non irritata uoluptas:
<ovid. ars 2.682> Quod iuuat, ex aequo femina uirque ferant.
<ovid. ars 2.683> Odi concubitus, qui non utrumque resoluunt:
<ovid. ars 2.684> Hoc est, cur pueri tangar amore minus;
<ovid. ars 2.685_685> Odi, quae praebet, quia sit praebere necesse,
<ovid. ars 2.686> Siccaque de lana cogitat ipsa sua.
<ovid. ars 2.687> Quae datur officio, non est mihi grata uoluptas:
<ovid. ars 2.688> Officium faciat nulla puella mihi.
<ovid. ars 2.689> Me uoces audire iuuat sua gaudia fassas,
<ovid. ars 2.690_690> Atque morer meme sustineamque roget.
<ovid. ars 2.691> Aspiciam dominae uictos amentis ocellos:
<ovid. ars 2.692> Langueat et tangi se uetet illa diu.
<ovid. ars 2.693> Haec bona non primae tribuit natura iuuentae,
<ovid. ars 2.694> Quae cito post septem lustra uenire solent.
<ovid. ars 2.695_695> Qui properant, noua musta bibant: mihi fundat auitum
<ovid. ars 2.696> Consulibus priscis condita testa merum.
<ovid. ars 2.697> Nec platanus, nisi sera, potest obsistere Phoebo
<ovid. ars 2.698> Et laedunt nudos prata nouella pedes.
<ovid. ars 2.699> Scilicet Hermionen Helenae praeponere posses
<ovid. ars 2.700_700> Et melior Gorge quam sua mater erat!
<ovid. ars 2.701> At Venerem quicumque uoles attingere seram,
<ovid. ars 2.702> Si modo duraris, praemia digna feres.
<ovid. ars 2.703> Conscius, ecce, duos accepit lectus amantes:
<ovid. ars 2.704> Ad thalami clausas, Musa, resiste fores.
<ovid. ars 2.705_705> Sponte sua sine te celeberrima uerba loquentur,
<ovid. ars 2.706> Nec manus in lecto laeua iacebit iners
<ovid. ars 2.707> Inuenient digiti quod agant in partibus illis,
<ovid. ars 2.708> In quibus occulte spicula figit Amor.
<ovid. ars 2.709> Fecit in Andromache prius hoc fortissimus Hector
<ovid. ars 2.710_710> Nec solum bellis utilis ille fuit;
<ovid. ars 2.711> Fecit et in capta Lyrneside magnus Achilles,
<ovid. ars 2.712> Cum premeret mollem lassus ab hoste torum.
<ovid. ars 2.713> Illis te manibus tangi, Brisei, sinebas,
<ovid. ars 2.714> Imbutae Phrygia quae nece semper erant.
<ovid. ars 2.715_715> An fuit hoc ipsum quod te, lasciua, iuuaret,
<ovid. ars 2.716> Ad tua uictrices membra uenire manus?
<ovid. ars 2.717> Crede mihi, non est Veneris properanda uoluptas
<ovid. ars 2.718> Sed sensim tarda prolicienda mora.
<ovid. ars 2.719> Cum loca reppereris, quae tangi femina gaudet,
<ovid. ars 2.720_720> Non obstet, tangas quominus illa, pudor.
<ovid. ars 2.721> Aspicies oculos tremulo fulgore micantes,
<ovid. ars 2.722> Vt sol a liquida saepe refulget aqua;
<ovid. ars 2.723> Accedent questus, accedet amabile murmur
<ovid. ars 2.724> Et dulces gemitus aptaque uerba ioco.
<ovid. ars 2.725_725> Sed neque tu dominam uelis maioribus usus
<ovid. ars 2.726> Desere, nec cursus anteat illa tuos;
<ovid. ars 2.727> Ad metam properate simul: tum plena uoluptas,
<ovid. ars 2.728> Cum pariter uicti femina uirque iacent.
<ovid. ars 2.729> Hic tibi seruandus tenor est, cum libera dantur
<ovid. ars 2.730_730> Otia, furtiuum nec timor urget opus;
<ovid. ars 2.731> Cum mora non tuta est, totis incumbere remis
<ovid. ars 2.732> Vtile et admisso subdere calcar equo.
<ovid. ars 2.733> Finis adest operi: palmam date, grata iuuentus,
<ovid. ars 2.734> Sertaque odoratae myrtea ferte comae!
<ovid. ars 2.735_735> Quantus apud Danaos Podalirius arte medendi,
<ovid. ars 2.736> Aeacides dextra, pectore Nestor erat,
<ovid. ars 2.737> Quantus erat Calchas extis, Telamonius armis,
<ovid. ars 2.738> Automedon curru, tantus amator ego.
<ovid. ars 2.739> Me uatem celebrate, uiri, mihi dicite laudes!
<ovid. ars 2.740_740> Cantetur toto nomen in orbe meum.
<ovid. ars 2.741> Arma dedi uobis, dederat Vulcanus Achilli:
<ovid. ars 2.742> Vincite muneribus, uicit ut ille, datis!
<ovid. ars 2.743> Sed, quicumque meo superarit Amazona ferro,
<ovid. ars 2.744> Inscribat spoliis "Naso magister erat."
<ovid. ars 2.745_745> Ecce rogant tenerae sibi dem praecepta puellae:
<ovid. ars 2.746> Vos eritis chartae proxima cura meae.
<ovid. ars 3.1> Arma dedi Danais in Amazonas; arma supersunt, 
<ovid. ars 3.2> Quae tibi dem et turmae, Penthesilea, tuae. 
<ovid. ars 3.3> Ite in bella pares; uincant, quibus alma Dione 
<ovid. ars 3.4> Fauerit et, toto qui uolat orbe, puer. 
<ovid. ars 3.5> Non erat armatis aequum concurrere nudas; 
<ovid. ars 3.6> Sic etiam uobis uincere turpe, uiri. 
<ovid. ars 3.7> Dixerit e multis aliquis "quid uirus in anguis 
<ovid. ars 3.8> Adicis et rabidae tradis ouile lupae?" 
<ovid. ars 3.9> Parcite paucarum diffundere crimen in omnes; 
<ovid. ars 3.10> Spectetur meritis quaeque puella suis. 
<ovid. ars 3.11> Si minor Atrides Helenen, Helenesque sororem 
<ovid. ars 3.12> Quo premat Atrides crimine maior habet, 
<ovid. ars 3.13> Si scelere Oeclides Talaioniae Eriphylae 
<ovid. ars 3.14> Viuus et in uiuis ad Styga uenit equis, 
<ovid. ars 3.15> Est pia Penelope lustris errante duobus 
<ovid. ars 3.16> Et totidem lustris bella gerente uiro; 
<ovid. ars 3.17> Respice Phylaciden, et quae comes isse marito 
<ovid. ars 3.18> Fertur et ante annos occubuisse suos; 
<ovid. ars 3.19> Fata Pheretiadae coniunx Pagasaea redemit 
<ovid. ars 3.20> Proque uiro est uxor funere lata uiri. 
<ovid. ars 3.21>"Accipe me, Capaneu: cineres miscebimur" inquit 
<ovid. ars 3.22> Iphias in medios desiluitque rogos. 
<ovid. ars 3.23> Ipsa quoque et cultu est et nomine femina Virtus: 
<ovid. ars 3.24> Non mirum, populo si placet illa suo. 
<ovid. ars 3.25> Nec tamen hae mentes nostra poscuntur ab arte; 
<ovid. ars 3.26> Conueniunt cumbae uela minora meae. 
<ovid. ars 3.27> Nil nisi lasciui per me discuntur amores: 
<ovid. ars 3.28> Femina praecipiam quo sit amanda modo. 
<ovid. ars 3.29> Femina nec flammas nec saeuos discutit arcus; 
<ovid. ars 3.30> Parcius haec uideo tela nocere uiris. 
<ovid. ars 3.31> Saepe uiri fallunt, tenerae non saepe puellae 
<ovid. ars 3.32> Paucaque, si quaeras, crimina fraudis habent: 
<ovid. ars 3.33> Phasida, iam matrem, fallax dimisit Iaso; 
<ovid. ars 3.34> Venit in Aesonios altera nupta sinus. 
<ovid. ars 3.35> Quantum in te, Theseu, uolucres Ariadna marinas 
<ovid. ars 3.36> Pauit in ignoto sola relicta loco. 
<ovid. ars 3.37> Quaere, nouem cur una uiae dicatur, et audi 
<ovid. ars 3.38> Depositis siluas Phyllida flesse comis. 
<ovid. ars 3.39> Et famam pietatis habet, tamen hospes et ensem 
<ovid. ars 3.40> Praebuit et causam mortis, Elissa, tuae. 
<ovid. ars 3.41> Quid uos perdiderit, dicam: nescistis amare; 
<ovid. ars 3.42> Defuit ars uobis: arte perennat amor. 
<ovid. ars 3.43> Nunc quoque nescirent! sed me Cytherea docere 
<ovid. ars 3.44> Iussit et ante oculos constitit ipsa meos. 
<ovid. ars 3.45> Tum mihi "quid miserae" dixit "meruere puellae? 
<ovid. ars 3.46> Traditur armatis uulgus inerme uiris. 
<ovid. ars 3.47> Illos artifices gemini fecere libelli; 
<ovid. ars 3.48> Haec quoque pars monitis erudienda tuis. 
<ovid. ars 3.49> Probra Therapnaeae qui dixerat ante maritae, 
<ovid. ars 3.50> Mox cecinit laudes prosperiore lyra. 
<ovid. ars 3.51> Si bene te noui, cultas ne laede puellas: 
<ovid. ars 3.52> Gratia, dum uiues, ista petenda tibi est." 
<ovid. ars 3.53> Dixit et e myrto (myrto nam uincta capillos 
<ovid. ars 3.54> Constiterat) folium granaque pauca dedit; 
<ovid. ars 3.55> Sensimus acceptis numen quoque: purior aether 
<ovid. ars 3.56> Fulsit, et e toto pectore cessit onus. 
<ovid. ars 3.57> Dum facit ingenium, petite hinc praecepta, puellae, 
<ovid. ars 3.58> Quas pudor et leges et sua iura sinunt. 
<ovid. ars 3.59> Venturae memores iam nunc estote senectae: 
<ovid. ars 3.60> Sic nullum uobis tempus abibit iners. 
<ovid. ars 3.61> Dum licet et ueros etiam nunc editis annos, 
<ovid. ars 3.62> Ludite: eunt anni more fluentis aquae. 
<ovid. ars 3.63> Nec, quae praeteriit, iterum reuocabitur unda 
<ovid. ars 3.64> Nec, quae praeteriit, hora redire potest. 
<ovid. ars 3.65> Vtendum est aetate: cito pede labitur aetas 
<ovid. ars 3.66> Nec bona tam sequitur, quam bona prima fuit. 
<ovid. ars 3.67> Hos ego, qui canent, frutices uiolaria uidi; 
<ovid. ars 3.68> Hac mihi de spina grata corona data est. 
<ovid. ars 3.69> Tempus erit, quo tu, quae nunc excludis amantes, 
<ovid. ars 3.70> Frigida deserta nocte iacebis anus, 
<ovid. ars 3.71> Nec tua frangetur nocturna ianua rixa, 
<ovid. ars 3.72> Sparsa nec inuenies limina mane rosa. 
<ovid. ars 3.73> Quam cito, me miserum, laxantur corpora rugis 
<ovid. ars 3.74> Et perit, in nitido qui fuit ore, color, 
<ovid. ars 3.75> Quasque fuisse tibi canas a uirgine iures 
<ovid. ars 3.76> Sparguntur subito per caput omne comae! 
<ovid. ars 3.77> Anguibus exuitur tenui cum pelle uetustas, 
<ovid. ars 3.78> Nec faciunt ceruos cornua iacta senes; 
<ovid. ars 3.79> Nostra sine auxilio fugiunt bona: carpite florem, 
<ovid. ars 3.80> Qui, nisi carptus erit, turpiter ipse cadet. 
<ovid. ars 3.81> Adde, quod et partus faciunt breuiora iuuentae 
<ovid. ars 3.82> Tempora: continua messe senescit ager. 
<ovid. ars 3.83> Latmius Endymion non est tibi, Luna, rubori, 
<ovid. ars 3.84> Nec Cephalus roseae praeda pudenda deae; 
<ovid. ars 3.85> Vt Veneri, quem luget adhuc, donetur Adonis, 
<ovid. ars 3.86> Vnde habet Aenean Harmoniamque suos? 
<ovid. ars 3.87> Ite per exemplum, genus o mortale, dearum, 
<ovid. ars 3.88> Gaudia nec cupidis uestra negate uiris. 
<ovid. ars 3.89> Vt iam decipiant, quid perditis? omnia constant; 
<ovid. ars 3.90> Mille licet sumant, deperit inde nihil. 
<ovid. ars 3.91> Conteritur ferrum, silices tenuantur ab usu; 
<ovid. ars 3.92> Sufficit et damni pars caret illa metu. 
<ovid. ars 3.93> Quis uetet apposito lumen de lumine sumi 
<ovid. ars 3.94> Quisue cauo uastas in mare seruet aquas? 
<ovid. ars 3.95> Et tamen ulla uiro mulier "non expedit" inquit? 
<ovid. ars 3.96> Quid, nisi quam sumes, dic mihi, perdis, aquam? 
<ovid. ars 3.97> Nec uos prostituit mea uox, sed uana timere 
<ovid. ars 3.98> Damna uetat: damnis munera uestra carent. 
<ovid. ars 3.99> Sed me flaminibus uenti maioris iturum, 
<ovid. ars 3.100> Dum sumus in portu, prouehat aura leuis. 
<ovid. ars 3.101> Ordior a cultu: cultis bene Liber ab uuis 
<ovid. ars 3.102> Prouenit, et culto stat seges alta solo. 
<ovid. ars 3.103> Forma dei munus; forma quota quaeque superbit? 
<ovid. ars 3.104> Pars uestrum tali munere magna caret. 
<ovid. ars 3.105> Cura dabit faciem; facies neclecta peribit, 
<ovid. ars 3.106> Idaliae similis sit licet illa deae. 
<ovid. ars 3.107> Corpora si ueteres non sic coluere puellae, 
<ovid. ars 3.108> Nec ueteres cultos sic habuere uiros: 
<ovid. ars 3.109> Si fuit Andromache tunicas induta ualentes, 
<ovid. ars 3.110> Quid mirum? duri militis uxor erat; 
<ovid. ars 3.111> Scilicet Aiaci coniunx ornata uenires, 
<ovid. ars 3.112> Cui tegimen septem terga fuere boum! 
<ovid. ars 3.113> Simplicitas rudis ante fuit; nunc aurea Roma est, 
<ovid. ars 3.114> Et domiti magnas possidet orbis opes. 
<ovid. ars 3.115> Aspice, quae nunc sunt, Capitolia, quaeque fuerunt: 
<ovid. ars 3.116> Alterius dices illa fuisse Iouis. 
<ovid. ars 3.117> Curia consilio nunc est dignissima tanto, 
<ovid. ars 3.118> De stipula Tatio regna tenente fuit; 
<ovid. ars 3.119> Quae nunc sub Phoebo ducibusque Palatia fulgent, 
<ovid. ars 3.120> Quid nisi araturis pascua bubus erant? 
<ovid. ars 3.121> Prisca iuuent alios, ego me nunc denique natum 
<ovid. ars 3.122> Gratulor: haec aetas moribus apta meis, 
<ovid. ars 3.123> Non quia nunc terrae lentum subducitur aurum 
<ovid. ars 3.124> Lectaque diuerso litore concha uenit, 
<ovid. ars 3.125> Nec quia decrescunt effosso marmore montes, 
<ovid. ars 3.126> Nec quia caeruleae mole fugantur aquae, 
<ovid. ars 3.127> Sed quia cultus adest nec nostros mansit in annos 
<ovid. ars 3.128> Rusticitas priscis illa superstes auis. 
<ovid. ars 3.129> Vos quoque non caris aures onerate lapillis, 
<ovid. ars 3.130> Quos legit in uiridi decolor Indus aqua, 
<ovid. ars 3.131> Nec prodite graues insuto uestibus auro: 
<ovid. ars 3.132> Per quas nos petitis, saepe fugatis, opes. 
<ovid. ars 3.133> Munditiis capimur: non sint sine lege capilli; 
<ovid. ars 3.134> Admotae formam dantque negantque manus. 
<ovid. ars 3.135> Nec genus ornatus unum est: quod quamque decebit, 
<ovid. ars 3.136> Elegat et speculum consulat ante suum. 
<ovid. ars 3.137> Longa probat facies capitis discrimina puri: 
<ovid. ars 3.138> Sic erat ornatis Laodamia comis. 
<ovid. ars 3.139> Exiguum summa nodum sibi fronte relinqui, 
<ovid. ars 3.140> Vt pateant aures, ora rotunda uolunt. 
<ovid. ars 3.141> Alterius crines umero iactentur utroque: 
<ovid. ars 3.142> Talis es adsumpta, Phoebe canore, lyra; 
<ovid. ars 3.143> Altera succinctae religetur more Dianae, 
<ovid. ars 3.144> Vt solet, attonitas cum petit illa feras; 
<ovid. ars 3.145> Huic decet inflatos laxe iacuisse capillos, 
<ovid. ars 3.146> Illa sit astrictis impedienda comis; 
<ovid. ars 3.147> Hanc placet ornari testudine Cyllenaea, 
<ovid. ars 3.148> Sustineat similes fluctibus illa sinus. 
<ovid. ars 3.149> Sed neque ramosa numerabis in ilice glandes, 
<ovid. ars 3.150> Nec quot apes Hybla nec quot in Alpe ferae, 
<ovid. ars 3.151> Nec mihi tot positus numero comprendere fas est: 
<ovid. ars 3.152> Adicit ornatus proxima quaeque dies. 
<ovid. ars 3.153> Et neclecta decet multas coma: saepe iacere 
<ovid. ars 3.154> Hesternam credas, illa repexa modost. 
<ovid. ars 3.155> Ars casu similis: sic capta uidit ut urbe 
<ovid. ars 3.156> Alcides Iolen, "hanc ego" dixit "amo." 
<ovid. ars 3.157> Talem te Bacchus Satyris clamantibus "euhoe" 
<ovid. ars 3.158> Sustulit in currus, Cnosi relicta, suos. 
<ovid. ars 3.159> O quantum indulget uestro natura decori, 
<ovid. ars 3.160> Quarum sunt multis damna pianda modis! 
<ovid. ars 3.161> Nos male detegimur, raptique aetate capilli, 
<ovid. ars 3.162> Vt Borea frondes excutiente, cadunt; 
<ovid. ars 3.163> Femina canitiem Germanis inficit herbis, 
<ovid. ars 3.164> Et melior uero quaeritur arte color, 
<ovid. ars 3.165> Femina procedit densissima crinibus emptis 
<ovid. ars 3.166> Proque suis alios efficit aere suos. 
<ovid. ars 3.167> Nec rubor est emisse: palam uenire uidemus 
<ovid. ars 3.168> Herculis ante oculos uirgineumque chorum. 
<ovid. ars 3.169> Quid de ueste loquar? nec nunc segmenta requiro 
<ovid. ars 3.170> Nec quae de Tyrio murice, lana, rubes. 
<ovid. ars 3.171> Cum tot prodierint pretio leuiore colores, 
<ovid. ars 3.172> Quis furor est census corpore ferre suos? 
<ovid. ars 3.173> Aeris, ecce, color, tum cum sine nubibus aer 
<ovid. ars 3.174> Nec tepidus pluuias concitat Auster aquas; 
<ovid. ars 3.175> Ecce tibi similis, quae quondam Phrixon et Hellen 
<ovid. ars 3.176> Diceris Inois eripuisse dolis; 
<ovid. ars 3.177> Hic undas imitatur, habet quoque nomen ab undis: 
<ovid. ars 3.178> Crediderim Nymphas hac ego ueste tegi; 
<ovid. ars 3.179> Ille crocum simulat (croceo uelatur amictu, 
<ovid. ars 3.180> Roscida luciferos cum dea iungit equos), 
<ovid. ars 3.181> Hic Paphias myrtos, hic purpureas amethystos 
<ovid. ars 3.182> Albentesue rosas Threiciamue gruem; 
<ovid. ars 3.183> Nec glandes, Amarylli, tuae nec amygdala desunt, 
<ovid. ars 3.184> Et sua uelleribus nomina cera dedit. 
<ovid. ars 3.185> Quot noua terra parit flores, cum uere tepenti 
<ovid. ars 3.186> Vitis agit gemmas pigraque fugit hiems, 
<ovid. ars 3.187> Lana tot aut plures sucos bibit: elige certos, 
<ovid. ars 3.188> Nam non conueniens omnibus omnis erit. 
<ovid. ars 3.189> Pulla decent niueas: Briseida pulla decebant; 
<ovid. ars 3.190> Cum rapta est, pulla tum quoque ueste fuit. 
<ovid. ars 3.191> Alba decent fuscas: albis, Cephei, placebas; 
<ovid. ars 3.192> Sic tibi uestitae pressa Seriphos erat. 
<ovid. ars 3.193> Quam paene admonui, ne trux caper iret in alas 
<ovid. ars 3.194> Neue forent duris aspera crura pilis! 
<ovid. ars 3.195> Sed non Caucasea doceo de rupe puellas 
<ovid. ars 3.196> Quaeque bibant undas, Myse Caice, tuas. 
<ovid. ars 3.197> Quid, si praecipiam ne fuscet inertia dentes 
<ovid. ars 3.198> Oraque suscepta mane lauentur aqua? 
<ovid. ars 3.199> Scitis et inducta candorem quaerere creta; 
<ovid. ars 3.200> Sanguine quae uero non rubet, arte rubet; 
<ovid. ars 3.201> Arte supercilii confinia nuda repletis 
<ovid. ars 3.202> Paruaque sinceras uelat aluta genas. 
<ovid. ars 3.203> Nec pudor est oculos tenui signare fauilla 
<ovid. ars 3.204> Vel prope te nato, lucide Cydne, croco. 
<ovid. ars 3.205> Est mihi, quo dixi uestrae medicamina formae, 
<ovid. ars 3.206> Paruus, sed cura grande, libellus, opus: 
<ovid. ars 3.207> Hinc quoque praesidium laesae petitote figurae; 
<ovid. ars 3.208> Non est pro uestris ars mea rebus iners. 
<ovid. ars 3.209> Non tamen expositas mensa deprendat amator 
<ovid. ars 3.210> Pyxidas: ars faciem dissimulata iuuat. 
<ovid. ars 3.211> Quem non offendat toto faex illita uultu, 
<ovid. ars 3.212> Cum fluit in tepidos pondere lapsa sinus? 
<ovid. ars 3.213> Oesypa quid redolent, quamuis mittatur Athenis 
<ovid. ars 3.214> Demptus ab immundo uellere sucus ouis? 
<ovid. ars 3.215> Nec coram mixtas ceruae sumpsisse medullas 
<ovid. ars 3.216> Nec coram dentes defricuisse probem. 
<ovid. ars 3.217> Ista dabunt formam, sed erunt deformia uisu, 
<ovid. ars 3.218> Multaque, dum fiunt turpia, facta placent: 
<ovid. ars 3.219> Quae nunc nomen habent operosi signa Myronis, 
<ovid. ars 3.220> Pondus iners quondam duraque massa fuit; 
<ovid. ars 3.221> Anulus ut fiat, primo colliditur aurum; 
<ovid. ars 3.222> Quas geritis uestis, sordida lana fuit. 
<ovid. ars 3.223> Cum fieret, lapis asper erat; nunc, nobile signum, 
<ovid. ars 3.224> Nuda Venus madidas exprimit imbre comas. 
<ovid. ars 3.225> Tu quoque dum coleris, nos te dormire putemus: 
<ovid. ars 3.226> Aptius a summa conspiciere manu. 
<ovid. ars 3.227> Cur mihi nota tuo causa est candoris in ore? 
<ovid. ars 3.228> Claude forem thalami: quid rude prodis opus? 
<ovid. ars 3.229> Multa uiros nescire decet; pars maxima rerum 
<ovid. ars 3.230> Offendat, si non interiora tegas: 
<ovid. ars 3.231> Aurea quae pendent ornato signa theatro 
<ovid. ars 3.232> Inspice, contemnes: brattea ligna tegit; 
<ovid. ars 3.233> Sed neque ad illa licet populo, nisi facta, uenire, 
<ovid. ars 3.234> Nec nisi summotis forma paranda uiris. 
<ovid. ars 3.235> At non pectendos coram praebere capillos, 
<ovid. ars 3.236> Vt iaceant fusi per tua terga, ueto. 
<ovid. ars 3.237> Illo praecipue ne sis morosa caueto 
<ovid. ars 3.238> Tempore nec lapsas saepe resolue comas; 
<ovid. ars 3.239> Tuta sit ornatrix: odi, quae sauciat ora 
<ovid. ars 3.240> Vnguibus et rapta bracchia figit acu; 
<ovid. ars 3.241> Deuouet, et tangit, dominae caput illa simulque 
<ovid. ars 3.242> Plorat in inuisas sanguinolenta comas. 
<ovid. ars 3.243> Quae male crinita est, custodem in limine ponat 
<ovid. ars 3.244> Orneturue Bonae semper in aede Deae. 
<ovid. ars 3.245> Dictus eram subito cuidam uenisse puellae: 
<ovid. ars 3.246> Turbida peruersas induit illa comas. 
<ovid. ars 3.247> Hostibus eueniat tam foedi causa pudoris 
<ovid. ars 3.248> Inque nurus Parthas dedecus illud eat! 
<ovid. ars 3.249> Turpe pecus mutilum, turpis sine gramine campus 
<ovid. ars 3.250> Et sine fronde frutex et sine crine caput. 
<ovid. ars 3.251> Non mihi uenistis, Semele Ledeue, docendae, 
<ovid. ars 3.252> Perque fretum falso Sidoni uecta boue 
<ovid. ars 3.253> Aut Helene, quam non stulte, Menelae, reposcis, 
<ovid. ars 3.254> Tu quoque non stulte, Troice raptor, habes; 
<ovid. ars 3.255> Turba docenda uenit pulchrae turpesque puellae, 
<ovid. ars 3.256> Pluraque sunt semper deteriora bonis. 
<ovid. ars 3.257> Formosae non artis opem praeceptaque quaerunt; 
<ovid. ars 3.258> Est illis sua dos, forma sine arte potens: 
<ovid. ars 3.259> Cum mare compositum est, securus nauita cessat; 
<ovid. ars 3.260> Cum tumet, auxiliis adsidet ille suis. 
<ovid. ars 3.261> Rara tamen menda facies caret: occule mendas, 
<ovid. ars 3.262> Quaque potes, uitium corporis abde tui. 
<ovid. ars 3.263> Si breuis es, sedeas, ne stans uideare sedere, 
<ovid. ars 3.264> Inque tuo iaceas quantulacumque toro 
<ovid. ars 3.265> Hic quoque, ne possit fieri mensura cubantis, 
<ovid. ars 3.266> Iniecta lateant fac tibi ueste pedes; 
<ovid. ars 3.267> Quae nimium gracilis, pleno uelamina filo 
<ovid. ars 3.268> Sumat, et ex umeris laxus amictus eat; 
<ovid. ars 3.269> Pallida purpureis tangat sua corpora uirgis, 
<ovid. ars 3.270> Nigrior ad Pharii confuge piscis opem; 
<ovid. ars 3.271> Pes malus in niuea semper celetur aluta, 
<ovid. ars 3.272> Arida nec uinclis crura resolue suis; 
<ovid. ars 3.273> Conueniunt tenues scapulis analemptrides altis, 
<ovid. ars 3.274> Angustum circa fascia pectus eat; 
<ovid. ars 3.275> Exiguo signet gestu, quodcumque loquetur, 
<ovid. ars 3.276> Cui digiti pingues et scaber unguis erit; 
<ovid. ars 3.277> Cui grauis oris odor, numquam ieiuna loquatur 
<ovid. ars 3.278> Et semper spatio distet ab ore uiri; 
<ovid. ars 3.279> Si niger aut ingens aut non erit ordine natus 
<ovid. ars 3.280> Dens tibi, ridendo maxima damna feres. 
<ovid. ars 3.281> Quis credat? discunt etiam ridere puellae, 
<ovid. ars 3.282> Quaeritur atque illis hac quoque parte decor: 
<ovid. ars 3.283> Sint modici rictus paruaeque utrimque lacunae, 
<ovid. ars 3.284> Et summos dentes ima labella tegant, 
<ovid. ars 3.285> Nec sua perpetuo contendant ilia risu, 
<ovid. ars 3.286> Sed leue nescioquid femineumque sonet. 
<ovid. ars 3.287> Est, quae peruerso distorqueat ora cachinno; 
<ovid. ars 3.288> Cum risu laeta est altera, flere putes; 
<ovid. ars 3.289> Illa sonat raucum quiddam atque inamabile: ridet, 
<ovid. ars 3.290> Vt rudit a scabra turpis asella mola. 
<ovid. ars 3.291> Quo non ars penetrat? discunt lacrimare decenter 
<ovid. ars 3.292> Quoque uolunt plorant tempore quoque(==QVO+QVE) modo. 
<ovid. ars 3.293> Quid, cum legitima fraudatur littera uoce 
<ovid. ars 3.294> Blaesaque fit iusso lingua coacta sono? 
<ovid. ars 3.295> In uitio decor est: quaedam male reddere uerba 
<ovid. ars 3.296> Discunt, posse minus, quam potuere, loqui. 
<ovid. ars 3.297> Omnibus his, quoniam prosunt, impendite curam; 
<ovid. ars 3.298> Discite femineo corpora ferre gradu: 
<ovid. ars 3.299> Est et in incessu pars non contempta decoris; 
<ovid. ars 3.300> Allicit ignotos ille fugatque uiros. 
<ovid. ars 3.301> Haec mouet arte latus tunicisque fluentibus auras 
<ovid. ars 3.302> Accipit, extensos fertque superba pedes; 
<ovid. ars 3.303> Illa, uelut coniunx Vmbri rubicunda mariti, 
<ovid. ars 3.304> Ambulat, ingentis uarica fertque gradus. 
<ovid. ars 3.305> Sed sit, ut in multis, modus hic quoque: rusticus alter 
<ovid. ars 3.306> Motus, concesso mollior alter erit. 
<ovid. ars 3.307> Pars umeri tamen ima tui, pars summa lacerti 
<ovid. ars 3.308> Nuda sit, a laeua conspicienda manu: 
<ovid. ars 3.309> Hoc uos praecipue, niueae, decet; hoc ubi uidi, 
<ovid. ars 3.310> Oscula ferre umero, qua patet, usque libet. 
<ovid. ars 3.311> Monstra maris Sirenes erant, quae uoce canora 
<ovid. ars 3.312> Quamlibet admissas detinuere rates; 
<ovid. ars 3.313> His sua Sisyphides auditis paene resoluit 
<ovid. ars 3.314> Corpora (nam sociis illita cera fuit). 
<ovid. ars 3.315> Res est blanda canor: discant cantare puellae 
<ovid. ars 3.316>(Pro facie multis uox sua lena fuit) 
<ovid. ars 3.317> Et modo marmoreis referant audita theatris 
<ovid. ars 3.318> Et modo Niliacis carmina lusa modis; 
<ovid. ars 3.319> Nec plectrum dextra, citharam tenuisse sinistra 
<ovid. ars 3.320> Nesciat arbitrio femina docta meo: 
<ovid. ars 3.321> Saxa ferasque lyra mouit Rhodopeius Orpheus 
<ovid. ars 3.322> Tartareosque lacus tergeminumque canem; 
<ovid. ars 3.323> Saxa tuo cantu, uindex iustissime matris, 
<ovid. ars 3.324> Fecerunt muros officiosa nouos; 
<ovid. ars 3.325> Quamuis mutus erat, uoci fauisse putatur 
<ovid. ars 3.326> Piscis Arioniae, fabula nota, lyrae. 
<ovid. ars 3.327> Disce etiam duplici genialia nablia palma 
<ovid. ars 3.328> Verrere: conueniunt dulcibus illa iocis. 
<ovid. ars 3.329> Sit tibi Callimachi, sit Coi nota poetae, 
<ovid. ars 3.330> Sit quoque uinosi Teia Musa senis; 
<ovid. ars 3.331> Nota sit et Sappho (quid enim lasciuius illa?) 
<ovid. ars 3.332> Cuiue pater uafri luditur arte Getae; 
<ovid. ars 3.333> Et teneri possis carmen legisse Properti 
<ovid. ars 3.334> Siue aliquid Galli siue, Tibulle, tuum 
<ovid. ars 3.335> Dictaque Varroni fuluis insignia uillis 
<ovid. ars 3.336> Vellera germanae, Phrixe, querenda tuae 
<ovid. ars 3.337> Et profugum Aenean, altae primordia Romae, 
<ovid. ars 3.338> Quo nullum Latio clarius exstat opus; 
<ovid. ars 3.339> Forsitan et nostrum nomen miscebitur istis 
<ovid. ars 3.340> Nec mea Lethaeis scripta dabuntur aquis 
<ovid. ars 3.341> Atque aliquis dicet "nostri lege culta magistri 
<ovid. ars 3.342> Carmina, quis partes instruit ille duas, 
<ovid. ars 3.343> Deue tribus libris, titulo quos signat Amorum, 
<ovid. ars 3.344> Elige, quod docili molliter ore legas, 
<ovid. ars 3.345> Vel tibi composita cantetur Epistula uoce; 
<ovid. ars 3.346> Ignotum hoc aliis ille nouauit opus." 
<ovid. ars 3.347> O ita, Phoebe, uelis, ita uos, pia numina uatum, 
<ovid. ars 3.348> Insignis cornu Bacche nouemque deae! 
<ovid. ars 3.349> Quis dubitet, quin scire uelim saltare puellam, 
<ovid. ars 3.350> Vt moueat posito bracchia iussa mero? 
<ovid. ars 3.351> Artifices lateris, scaenae spectacula, amantur: 
<ovid. ars 3.352> Tantum mobilitas illa decoris habet. 
<ovid. ars 3.353> Parua monere pudet, talorum dicere iactus 
<ovid. ars 3.354> Vt sciat et uires, tessera missa, tuas; 
<ovid. ars 3.355> Et modo tres iactet numeros, modo cogitet, apte 
<ovid. ars 3.356> Quam subeat partem callida quamque uocet, 
<ovid. ars 3.357> Cautaque non stulte latronum proelia ludat, 
<ovid. ars 3.358> Vnus cum gemino calculus hoste perit 
<ovid. ars 3.359> Bellatorque sua prensus sine compare bellat 
<ovid. ars 3.360> Aemulus et coeptum saepe recurrit iter; 
<ovid. ars 3.361> Reticuloque pilae leues fundantur aperto 
<ovid. ars 3.362> Nec, nisi quam tolles, ulla mouenda pila est; 
<ovid. ars 3.363> Est genus in totidem tenui ratione redactum 
<ovid. ars 3.364> Scripula, quot menses lubricus annus habet; 
<ovid. ars 3.365> Parua tabella capit ternos utrimque lapillos, 
<ovid. ars 3.366> In qua uicisse est continuasse suos. 
<ovid. ars 3.367> Mille facesse iocos; turpe est nescire puellam 
<ovid. ars 3.368> Ludere: ludendo saepe paratur amor. 
<ovid. ars 3.369> Sed minimus labor est sapienter iactibus uti; 
<ovid. ars 3.370> Maius opus mores composuisse suos: 
<ovid. ars 3.371> Tum sumus incauti studioque aperimur in ipso 
<ovid. ars 3.372> Nudaque per lusus pectora nostra patent; 
<ovid. ars 3.373> Ira subit, deforme malum, lucrique cupido 
<ovid. ars 3.374> Iurgiaque et rixae sollicitusque dolor; 
<ovid. ars 3.375> Crimina dicuntur, resonat clamoribus aether, 
<ovid. ars 3.376> Inuocat iratos et sibi quisque deos. 
<ovid. ars 3.377> Nulla fides tabulae: quae non per uota petuntur? 
<ovid. ars 3.378> Et lacrimis uidi saepe madere genas. 
<ovid. ars 3.379> Iuppiter a uobis tam turpia crimina pellat, 
<ovid. ars 3.380> In quibus est ulli cura placere uiro! 
<ovid. ars 3.381> Hos ignaua iocos tribuit natura puellis; 
<ovid. ars 3.382> Materia ludunt uberiore uiri: 
<ovid. ars 3.383> Sunt illis celeresque pilae iaculumque trochique 
<ovid. ars 3.384> Armaque et in gyros ire coactus equus; 
<ovid. ars 3.385> Nec uos Campus habet nec uos gelidissima Virgo 
<ovid. ars 3.386> Nec Tuscus placida deuehit amnis aqua. 
<ovid. ars 3.387> At licet et prodest Pompeias ire per umbras, 
<ovid. ars 3.388> Virginis aetheriis cum caput ardet equis; 
<ovid. ars 3.389> Visite laurigero sacrata Palatia Phoebo 
<ovid. ars 3.390>(Ille Paraetonias mersit in alta rates) 
<ovid. ars 3.391> Quaeque soror coniunxque ducis monimenta pararunt 
<ovid. ars 3.392> Naualique gener cinctus honore caput, 
<ovid. ars 3.393> Visite turicremas uaccae Memphitidos aras, 
<ovid. ars 3.394> Visite conspicuis terna theatra locis; 
<ovid. ars 3.395> Spectentur tepido maculosae sanguine harenae 
<ovid. ars 3.396> Metaque feruenti circumeunda rota. 
<ovid. ars 3.397> Quod latet, ignotum est; ignoti nulla cupido: 
<ovid. ars 3.398> Fructus abest, facies cum bona teste caret. 
<ovid. ars 3.399> Tu licet et Thamyran superes et Amoebea cantu, 
<ovid. ars 3.400> Non erit ignotae gratia magna lyrae; 
<ovid. ars 3.401> Si Venerem Cous nusquam posuisset Apelles, 
<ovid. ars 3.402> Mersa sub aequoreis illa lateret aquis; 
<ovid. ars 3.403> Quid petitur sacris, nisi tantum fama, poetis? 
<ovid. ars 3.404> Hoc uotum nostri summa laboris habet. 
<ovid. ars 3.405> Cura deum fuerunt olim regumque poetae, 
<ovid. ars 3.406> Praemiaque antiqui magna tulere chori, 
<ovid. ars 3.407> Sanctaque maiestas et erat uenerabile nomen 
<ovid. ars 3.408> Vatibus, et largae saepe dabantur opes: 
<ovid. ars 3.409> Ennius emeruit, Calabris in montibus ortus, 
<ovid. ars 3.410> Contiguus poni, Scipio magne, tibi; 
<ovid. ars 3.411> Nunc hederae sine honore iacent operataque doctis 
<ovid. ars 3.412> Cura uigil Musis nomen inertis habet. 
<ovid. ars 3.413> Sed famae uigilare iuuat: quis nosset Homerum, 
<ovid. ars 3.414> Ilias aeternum si latuisset opus? 
<ovid. ars 3.415> Quis Danaen nosset, si semper clusa fuisset 
<ovid. ars 3.416> Inque sua turri perlatuisset anus? 
<ovid. ars 3.417> Vtilis est uobis, formosae, turba, puellae; 
<ovid. ars 3.418> Saepe uagos ultra limina ferte pedes. 
<ovid. ars 3.419> Ad multas lupa tendit oues, praedetur ut unam, 
<ovid. ars 3.420> Et Iouis in multas deuolat ales aues: 
<ovid. ars 3.421> Se quoque det populo mulier speciosa uidendam; 
<ovid. ars 3.422> Quem trahat, e multis forsitan unus erit; 
<ovid. ars 3.423> Omnibus illa locis maneat studiosa placendi 
<ovid. ars 3.424> Et curam tota mente decoris agat. 
<ovid. ars 3.425> Casus ubique ualet: semper tibi pendeat hamus; 
<ovid. ars 3.426> Quo minime credis gurgite, piscis erit; 
<ovid. ars 3.427> Saepe canes frustra nemorosis montibus errant 
<ovid. ars 3.428> Inque plagam nullo ceruus agente uenit. 
<ovid. ars 3.429> Quid minus Andromedae fuerat sperare reuinctae 
<ovid. ars 3.430> Quam lacrimas ulli posse placere suas? 
<ovid. ars 3.431> Funere saepe uiri uir quaeritur: ire solutis 
<ovid. ars 3.432> Crinibus et fletus non tenuisse decet. 
<ovid. ars 3.433> Sed uitate uiros cultum formamque professos 
<ovid. ars 3.434> Quique suas ponunt in statione comas: 
<ovid. ars 3.435> Quae uobis dicunt, dixerunt mille puellis; 
<ovid. ars 3.436> Errat et in nulla sede moratur Amor. 
<ovid. ars 3.437> Femina quid faciat, cum sit uir leuior ipsa 
<ovid. ars 3.438> Forsitan et plures possit habere uiros? 
<ovid. ars 3.439> Vix mihi credetis, sed credite: Troia maneret, 
<ovid. ars 3.440> Praeceptis Priami si foret usa sui. 
<ovid. ars 3.441> Sunt qui mendaci specie grassentur amoris 
<ovid. ars 3.442> Perque aditus talis lucra pudenda petant. 
<ovid. ars 3.443> Nec coma uos fallat liquido nitidissima nardo 
<ovid. ars 3.444> Nec breuis in rugas lingula pressa suas, 
<ovid. ars 3.445> Nec toga decipiat filo tenuissima, nec si 
<ovid. ars 3.446> Anulus in digitis alter et alter erit: 
<ovid. ars 3.447> Forsitan ex horum numero cultissimus ille 
<ovid. ars 3.448> Fur sit et uratur uestis amore tuae; 
<ovid. ars 3.449>"Redde meum" clamant spoliatae saepe puellae, 
<ovid. ars 3.450>"Redde meum" toto uoce boante foro. 
<ovid. ars 3.451> Has, Venus, e templis multo radiantibus auro 
<ovid. ars 3.452> Lenta uides lites Appiadesque tuae. 
<ovid. ars 3.453> Sunt quoque non dubia quaedam mala nomina fama: 
<ovid. ars 3.454> Deceptae, a, multi crimen amantis habent. 
<ovid. ars 3.455> Discite ab alterius uestris timuisse querelis, 
<ovid. ars 3.456> Ianua fallaci ne sit aperta uiro: 
<ovid. ars 3.457> Parcite, Cecropides, iuranti credere Theseo(==THESE.O): 
<ovid. ars 3.458> Quos faciet testis, fecit et ante deos: 
<ovid. ars 3.459> Et tibi, Demophoon Thesei criminis heres, 
<ovid. ars 3.460> Phyllide decepta nulla relicta fides. 
<ovid. ars 3.461> Si bene promittent, totidem promittite uerbis; 
<ovid. ars 3.462> Si dederint, et uos gaudia pacta date. 
<ovid. ars 3.463> Illa potest uigiles flammas exstinguere Vestae 
<ovid. ars 3.464> Et rapere e templis, Inachi, sacra tuis 
<ovid. ars 3.465> Et dare mixta uiro tritis aconita cicutis, 
<ovid. ars 3.466> Accepto Venerem munere si qua negat. 
<ovid. ars 3.467> Fert animus propius consistere: supprime habenas, 
<ovid. ars 3.468> Musa, nec admissis excutiare rotis. 
<ovid. ars 3.469> Verba uadum temptent abiegnis scripta tabellis: 
<ovid. ars 3.470> Accipiat missas apta ministra notas. 
<ovid. ars 3.471> Inspice, quodque leges, ex ipsis collige uerbis 
<ovid. ars 3.472> Fingat an ex animo sollicitusque roget, 
<ovid. ars 3.473> Postque breuem rescribe moram: mora semper amantes 
<ovid. ars 3.474> Incitat, exiguum si modo tempus habet. 
<ovid. ars 3.475> Sed neque te facilem iuueni promitte roganti 
<ovid. ars 3.476> Nec tamen e duro, quod petit ille, nega: 
<ovid. ars 3.477> Fac timeat speretque simul, quotiensque remittes, 
<ovid. ars 3.478> Spesque magis ueniat certa minorque metus. 
<ovid. ars 3.479> Munda sed e medio consuetaque uerba, puellae, 
<ovid. ars 3.480> Scribite: sermonis publica forma placet. 
<ovid. ars 3.481> A, quotiens dubius scriptis exarsit amator 
<ovid. ars 3.482> Et nocuit formae barbara lingua bonae! 
<ovid. ars 3.483> Sed quoniam, quamuis uittae careatis honore, 
<ovid. ars 3.484> Est uobis uestros fallere cura uiros, 
<ovid. ars 3.485> Ancillae pueriue manu perarate tabellas, 
<ovid. ars 3.486> Pignora nec puero credite uestra nouo: 
<ovid. ars 3.487> Vidi ego fallentis isto terrore puellas 
<ovid. ars 3.488> Seruitium miseras tempus in omne pati. 
<ovid. ars 3.489> Perfidus ille quidem, qui talia pignora seruat, 
<ovid. ars 3.490> Sed tamen Aetnaei fulminis instar habent. 
<ovid. ars 3.491> Iudice me fraus est concessa repellere fraudem, 
<ovid. ars 3.492> Armaque in armatos sumere iura sinunt. 
<ovid. ars 3.493> Ducere consuescat multas manus una figuras 
<ovid. ars 3.494>(A, pereant, per quos ista monenda mihi!), 
<ovid. ars 3.495> Nec nisi deletis tutum rescribere ceris, 
<ovid. ars 3.496> Ne teneat geminas una tabella manus; 
<ovid. ars 3.497> Femina dicatur scribenti semper amator: 
<ovid. ars 3.498>"Illa" sit in uestris, qui fuit "ille", notis. 
<ovid. ars 3.499> Si licet a paruis animum ad maiora referre 
<ovid. ars 3.500> Plenaque curuato pandere uela sinu, 
<ovid. ars 3.501> Pertinet ad faciem rabidos compescere mores: 
<ovid. ars 3.502> Candida pax homines, trux decet ira feras. 
<ovid. ars 3.503> Ora tument ira, nigrescunt sanguine uenae, 
<ovid. ars 3.504> Lumina Gorgoneo saeuius igne micant. 
<ovid. ars 3.505>"I procul hinc," dixit "non es mihi, tibia, tanti", 
<ovid. ars 3.506> Vt uidit uultus Pallas in amne suos: 
<ovid. ars 3.507> Vos quoque si media speculum spectetis in ira, 
<ovid. ars 3.508> Cognoscat faciem uix satis ulla suam. 
<ovid. ars 3.509> Nec minus in uultu damnosa superbia uestro: 
<ovid. ars 3.510> Comibus est oculis alliciendus Amor. 
<ovid. ars 3.511> Odimus immodicos (experto credite) fastus: 
<ovid. ars 3.512> Saepe tacens odii semina uultus habet. 
<ovid. ars 3.513> Spectantem specta; ridenti mollia ride; 
<ovid. ars 3.514> Innuet: acceptas tu quoque redde notas. 
<ovid. ars 3.515> Sic ubi prolusit, rudibus puer ille relictis 
<ovid. ars 3.516> Spicula de pharetra promit acuta sua. 
<ovid. ars 3.517> Odimus et maestas; Tecmessam diligat Aiax, 
<ovid. ars 3.518> Nos, hilarem populum, femina laeta capit. 
<ovid. ars 3.519> Numquam ego te, Andromache, nec te, Tecmessa, rogarem, 
<ovid. ars 3.520> Vt mea de uobis altera amica foret; 
<ovid. ars 3.521> Credere uix uideor, cum cogar credere partu, 
<ovid. ars 3.522> Vos ego cum uestris concubuisse uiris. 
<ovid. ars 3.523> Scilicet Aiaci mulier maestissima dixit 
<ovid. ars 3.524>"Lux mea" quaeque solent uerba iuuare uiros! 
<ovid. ars 3.525> Quis uetat a magnis ad res exempla minores 
<ovid. ars 3.526> Sumere nec nomen pertimuisse ducis? 
<ovid. ars 3.527> Dux bonus huic centum commisit uite regendos, 
<ovid. ars 3.528> Huic equites, illi signa tuenda dedit: 
<ovid. ars 3.529> Vos quoque, de nobis quem quisque erit aptus ad usum, 
<ovid. ars 3.530> Inspicite et certo ponite quemque loco. 
<ovid. ars 3.531> Munera det diues; ius qui profitebitur, adsit; 
<ovid. ars 3.532> Facundus causam nempe clientis agat. 
<ovid. ars 3.533> Carmina qui facimus, mittamus carmina tantum: 
<ovid. ars 3.534> Hic chorus ante alios aptus amare sumus. 
<ovid. ars 3.535> Nos facimus placitae late praeconia formae: 
<ovid. ars 3.536> Nomen habet Nemesis, Cynthia nomen habet, 
<ovid. ars 3.537> Vesper et Eoae nouere Lycorida terrae, 
<ovid. ars 3.538> Et multi, quae sit nostra Corinna, rogant. 
<ovid. ars 3.539> Adde, quod insidiae sacris a natibus absunt 
<ovid. ars 3.540> Et facit ad mores ars quoque nostra suos: 
<ovid. ars 3.541> Nec nos ambitio nec amor nos tangit habendi; 
<ovid. ars 3.542> Contempto colitur lectus et umbra foro; 
<ovid. ars 3.543> Sed facile haeremus ualidoque perurimur aestu 
<ovid. ars 3.544> Et nimium certa scimus amare fide. 
<ovid. ars 3.545> Scilicet ingenium placida mollitur ab arte 
<ovid. ars 3.546> Et studio mores conuenienter eunt. 
<ovid. ars 3.547> Vatibus Aoniis faciles estote, puellae: 
<ovid. ars 3.548> Numen inest illis Pieridesque fauent. 
<ovid. ars 3.549> Est deus in nobis et sunt commercia caeli; 
<ovid. ars 3.550> Sedibus aetheriis spiritus ille uenit. 
<ovid. ars 3.551> A doctis pretium scelus est sperare poetis; 
<ovid. ars 3.552> Me miserum, scelus hoc nulla puella timet. 
<ovid. ars 3.553> Dissimulate tamen, nec prima fronte rapaces 
<ovid. ars 3.554> Este: nouus uiso casse resistet amans. 
<ovid. ars 3.555> Sed neque uector equum, qui nuper sensit habenas, 
<ovid. ars 3.556> Comparibus frenis artificemque reget, 
<ovid. ars 3.557> Nec, stabilis animos annis uiridemque iuuentam 
<ovid. ars 3.558> Vt capias, idem limes agendus erit: 
<ovid. ars 3.559> Hic rudis et castris nunc primum notus Amoris, 
<ovid. ars 3.560> Qui tetigit thalamos praeda nouella tuos, 
<ovid. ars 3.561> Te solam norit, tibi semper inhaereat uni; 
<ovid. ars 3.562> Cingenda est altis saepibus ista seges. 
<ovid. ars 3.563> Effuge riualem: uinces, dum sola tenebis; 
<ovid. ars 3.564> Non bene cum sociis regna Venusque manent. 
<ovid. ars 3.565> Ille uetus miles sensim et sapienter amabit 
<ovid. ars 3.566> Multaque tironi non patienda feret; 
<ovid. ars 3.567> Nec franget postes nec saeuis ignibus uret 
<ovid. ars 3.568> Nec dominae teneras appetet ungue genas 
<ovid. ars 3.569> Nec scindet tunicasue suas tunicasue puellae 
<ovid. ars 3.570> Nec raptus flendi causa capillus erit. 
<ovid. ars 3.571> Ista decent pueros aetate et amore calentes; 
<ovid. ars 3.572> Hic fera composita uulnera mente feret. 
<ovid. ars 3.573> Ignibus heu lentis uretur, ut umida faena, 
<ovid. ars 3.574> Vt modo montanis silua recisa iugis. 
<ovid. ars 3.575> Certior hic amor est, grauis et fecundior ille: 
<ovid. ars 3.576> Quae fugiunt, celeri carpite poma manu. 
<ovid. ars 3.577> Omnia tradantur (portas reserauimus hosti) 
<ovid. ars 3.578> Et sit in infida proditione fides. 
<ovid. ars 3.579> Quod datur ex facili, longum male nutrit amorem: 
<ovid. ars 3.580> Miscenda est laetis rara repulsa iocis. 
<ovid. ars 3.581> Ante fores iaceat, "crudelis ianua" dicat 
<ovid. ars 3.582> Multaque summisse, multa minanter agat. 
<ovid. ars 3.583> Dulcia non ferimus; suco renouemur amaro: 
<ovid. ars 3.584> Saepe perit uentis obruta cumba suis. 
<ovid. ars 3.585> Hoc est, uxores quod non patiatur amari: 
<ovid. ars 3.586> Conueniunt illas, cum uoluere(==VOLUERE), uiri. 
<ovid. ars 3.587> Adde forem, et duro dicat tibi ianitor ore 
<ovid. ars 3.588>"Non potes", exclusum te quoque tanget amor. 
<ovid. ars 3.589> Ponite iam gladios hebetes, pugnetur acutis; 
<ovid. ars 3.590> Nec dubito, telis quin petar ipse meis. 
<ovid. ars 3.591> Dum cadit in laqueos, captus quoque nuper, amator 
<ovid. ars 3.592> Solum se thalamos speret habere tuos; 
<ovid. ars 3.593> Postmodo riualem partitaque foedera lecti 
<ovid. ars 3.594> Sentiat: has artes tolle, senescit amor. 
<ovid. ars 3.595> Tum bene fortis equus reserato carcere currit, 
<ovid. ars 3.596> Cum, quos praetereat quosque sequatur, habet. 
<ovid. ars 3.597> Quamlibet exstinctos iniuria suscitat ignes: 
<ovid. ars 3.598> En ego, confiteor, non nisi laesus amo. 
<ovid. ars 3.599> Causa tamen nimium non sit manifesta doloris, 
<ovid. ars 3.600> Pluraque sollicitus, quam sciet, esse putet. 
<ovid. ars 3.601> Incitat et ficti tristis custodia serui(==SERVI) 
<ovid. ars 3.602> Et nimium duri cura molesta uiri: 
<ovid. ars 3.603> Quae uenit ex tuto, minus est accepta uoluptas; 
<ovid. ars 3.604> Vt sis liberior Thaide, finge metus. 
<ovid. ars 3.605> Cum melius foribus possis, admitte fenestra 
<ovid. ars 3.606> Inque tuo uultu signa timentis habe; 
<ovid. ars 3.607> Callida prosiliat dicatque ancilla "perimus"; 
<ovid. ars 3.608> Tu iuuenem trepidum quolibet abde loco. 
<ovid. ars 3.609> Admiscenda tamen Venus est secura timori, 
<ovid. ars 3.610> Ne tanti noctes non putet esse tuas. 
<ovid. ars 3.611> Qua uafer eludi possit ratione maritus 
<ovid. ars 3.612> Quaque uigil custos, praeteriturus eram. 
<ovid. ars 3.613> Nupta uirum timeat, rata sit custodia nuptae: 
<ovid. ars 3.614> Hoc decet, hoc leges duxque pudorque iubent. 
<ovid. ars 3.615> Te quoque seruari, modo quam uindicta redemit, 
<ovid. ars 3.616> Quis ferat? ut fallas, ad mea sacra ueni. 
<ovid. ars 3.617> Tot licet obseruent, adsit modo certa uoluntas, 
<ovid. ars 3.618> Quot fuerant Argo lumina, uerba dabis. 
<ovid. ars 3.619> Scilicet obstabit custos ne scribere possis, 
<ovid. ars 3.620> Sumendae detur cum tibi tempus aquae, 
<ovid. ars 3.621> Conscia cum possit scriptas portare tabellas, 
<ovid. ars 3.622> Quas tegat in tepido fascia lata sinu. 
<ovid. ars 3.623> Cum possit sura chartas celare ligatas 
<ovid. ars 3.624> Et uincto blandas sub pede ferre notas! 
<ovid. ars 3.625> Cauerit haec custos, pro charta conscia tergum 
<ovid. ars 3.626> Praebeat inque suo corpore uerba ferat. 
<ovid. ars 3.627> Tuta quoque est fallitque oculos e lacte recenti 
<ovid. ars 3.628> Littera (carbonis puluere tange: leges), 
<ovid. ars 3.629> Fallet et umiduli quae fiet acumine lini, 
<ovid. ars 3.630> Et feret occultas pura tabella notas. 
<ovid. ars 3.631> Affuit Acrisio seruandae cura puellae; 
<ovid. ars 3.632> Hunc tamen illa suo crimine fecit auum. 
<ovid. ars 3.633> Quid faciat custos, cum sint tot in Vrbe theatra, 
<ovid. ars 3.634> Cum spectet iunctos illa libenter equos; 
<ovid. ars 3.635> Cum sedeat Phariae sistris operata iuuencae, 
<ovid. ars 3.636> Quoque sui comites ire uetantur, eat; 
<ovid. ars 3.637> Cum fuget a templis oculos Bona Diua uirorum, 
<ovid. ars 3.638> Praeterquam si quos illa uenire iubet; 
<ovid. ars 3.639> Cum custode foris tunicas seruante puellae 
<ovid. ars 3.640> Celent furtiuos balnea multa iocos; 
<ovid. ars 3.641> Cum, quotiens opus est, fallax aegrotet amica 
<ovid. ars 3.642> Et cedat lecto quamlibet aegra suo; 
<ovid. ars 3.643> Nomine cum doceat, quid agamus, adultera clauis, 
<ovid. ars 3.644> Quasque petas, non det ianua sola uias? 
<ovid. ars 3.645> Fallitur et multo custodis cura Lyaeo, 
<ovid. ars 3.646> Illa uel Hispano lecta sit uua iugo; 
<ovid. ars 3.647> Sunt quoque quae faciant altos medicamina somnos 
<ovid. ars 3.648> Victaque Lethaea lumina nocte premant. 
<ovid. ars 3.649> Nec male deliciis odiosum conscia tardis 
<ovid. ars 3.650> Detinet et longa iungitur ipsa mora. 
<ovid. ars 3.651> Quid iuuat ambages praeceptaque parua mouere, 
<ovid. ars 3.652> Cum minimo custos munere possit emi? 
<ovid. ars 3.653> Munera, crede mihi, capiunt hominesque deosque: 
<ovid. ars 3.654> Placatur donis Iuppiter ipse datis. 
<ovid. ars 3.655> Quid sapiens faciet? stultus quoque munere gaudet: 
<ovid. ars 3.656> Ipse quoque accepto munere mutus erit. 
<ovid. ars 3.657> Sed semel est custos longum redimendus in aeuum; 
<ovid. ars 3.658> Saepe dabit, dederit quas semel, ille manus. 
<ovid. ars 3.659> Questus eram, memini, metuendos esse sodales; 
<ovid. ars 3.660> Non tangit solos ista querela uiros. 
<ovid. ars 3.661> Credula si fueris, aliae tua gaudia carpent 
<ovid. ars 3.662> Et lepus hic aliis exagitatus erit: 
<ovid. ars 3.663> Haec quoque, quae praebet lectum studiosa locumque, 
<ovid. ars 3.664> Crede mihi, mecum non semel illa fuit. 
<ovid. ars 3.665> Nec nimium uobis formosa ancilla ministret: 
<ovid. ars 3.666> Saepe uicem dominae praebuit illa mihi. 
<ovid. ars 3.667> Quo feror insanus? quid aperto pectore in hostem 
<ovid. ars 3.668> Mittor et indicio prodor ab ipse meo? 
<ovid. ars 3.669> Non auis aucupibus monstrat, qua parte petatur, 
<ovid. ars 3.670> Non docet infestos currere cerua canes. 
<ovid. ars 3.671> Viderit utilitas; ego coepta fideliter edam: 
<ovid. ars 3.672> Lemniasin gladios in mea fata dabo. 
<ovid. ars 3.673> Efficite (et facile est) ut nos credamus amari: 
<ovid. ars 3.674> Prona uenit cupidis in sua uota fides. 
<ovid. ars 3.675> Spectet amabilius iuuenem et suspiret ab imo 
<ovid. ars 3.676> Femina, tam sero cur ueniatque roget; 
<ovid. ars 3.677> Accedant lacrimae, dolor et de paelice fictus, 
<ovid. ars 3.678> Et laniet digitis illius ora suis. 
<ovid. ars 3.679> Iamdudum persuasus erit; miserebitur ultro 
<ovid. ars 3.680> Et dicet "cura carpitur ista mei." 
<ovid. ars 3.681> Praecipue si cultus erit speculoque placebit, 
<ovid. ars 3.682> Posse suo tangi credet amore deas. 
<ovid. ars 3.683> Sed te, quaecumque est, moderate iniuria turbet, 
<ovid. ars 3.684> Nec sis audita paelice mentis inops, 
<ovid. ars 3.685> Nec cito credideris: quantum cito credere laedat, 
<ovid. ars 3.686> Exemplum uobis non leue Procris erit. 
<ovid. ars 3.687> Est prope purpureos collis florentis Hymetti 
<ovid. ars 3.688> Fons sacer et uiridi caespite mollis humus; 
<ovid. ars 3.689> Silua nemus non alta facit; tegit arbutus herbam; 
<ovid. ars 3.690> Ros maris et lauri nigraque myrtus olent; 
<ovid. ars 3.691> Nec densum foliis buxum fragilesque myricae 
<ovid. ars 3.692> Nec tenues cytisi cultaque pinus abest. 
<ovid. ars 3.693> Lenibus impulsae Zephyris auraque salubri 
<ovid. ars 3.694> Tot generum frondes herbaque summa tremit. 
<ovid. ars 3.695> Grata quies Cephalo: famulis canibusque relictis 
<ovid. ars 3.696> Lassus in hac iuuenis saepe resedit humo 
<ovid. ars 3.697>"Quae"que "meos releues aestus," cantare solebat 
<ovid. ars 3.698>"Accipienda sinu, mobilis aura, ueni." 
<ovid. ars 3.699> Coniugis ad timidas aliquis male sedulus aures 
<ovid. ars 3.700> Auditos memori rettulit ore sonos. 
<ovid. ars 3.701> Procris, ut accepit nomen, quasi paelicis, Aurae, 
<ovid. ars 3.702> Excidit et subito muta dolore fuit; 
<ovid. ars 3.703> Palluit, ut serae lectis de uite racemis 
<ovid. ars 3.704> Pallescunt frondes, quas noua laesit hiems, 
<ovid. ars 3.705> Quaeque suos curuant matura Cydonia ramos 
<ovid. ars 3.706> Cornaque adhuc nostris non satis apta cibis. 
<ovid. ars 3.707> Vt rediit animus, tenues a pectore uestes 
<ovid. ars 3.708> Rumpit et indignas sauciat ungue genas; 
<ovid. ars 3.709> Nec mora, per medias passis furibunda capillis 
<ovid. ars 3.710> Euolat, ut thyrso concita Baccha, uias. 
<ovid. ars 3.711> Vt prope peruentum, comites in ualle relinquit, 
<ovid. ars 3.712> Ipsa nemus tacito clam pede fortis init. 
<ovid. ars 3.713> Quid tibi mentis erat, cum sic, male sana, lateres, 
<ovid. ars 3.714> Procri? quis attoniti pectoris ardor erat? 
<ovid. ars 3.715> Iamiam uenturam, quaecumque erat Aura, putabas 
<ovid. ars 3.716> Scilicet atque oculis probra uidenda tuis! 
<ovid. ars 3.717> Nunc uenisse piget (neque enim deprendere uelles), 
<ovid. ars 3.718> Nunc iuuat: incertus pectora uersat amor: 
<ovid. ars 3.719> Credere quae iubeant, locus est et nomen et index 
<ovid. ars 3.720> Et quia mens semper, quod timet, esse putat; 
<ovid. ars 3.721> Vidit ut oppressa uestigia corporis herba, 
<ovid. ars 3.722> Pulsantur trepidi corde micante sinus. 
<ovid. ars 3.723> Iamque dies medius tenues contraxerat umbras, 
<ovid. ars 3.724> Inque pari spatio uesper et ortus erant: 
<ovid. ars 3.725> Ecce, redit Cephalus siluis, Cyllenia proles, 
<ovid. ars 3.726> Oraque fontana feruida pulsat aqua. 
<ovid. ars 3.727> Anxia, Procri, lates; solitas iacet ille per herbas 
<ovid. ars 3.728> Et "Zephyri molles auraque," dixit "ades." 
<ovid. ars 3.729> Vt patuit miserae iucundus nominis error, 
<ovid. ars 3.730> Et mens et rediit uerus in ora color; 
<ovid. ars 3.731> Surgit et oppositas agitato corpore frondes 
<ovid. ars 3.732> Mouit in amplexus uxor itura uiri; 
<ovid. ars 3.733> Ille feram uidisse ratus iuuenaliter artus 
<ovid. ars 3.734> Corripit: in dextra tela fuere manu. 
<ovid. ars 3.735> Quid facis, infelix? non est fera: supprime tela! 
<ovid. ars 3.736> Me miserum, iaculo fixa puella tuo est. 
<ovid. ars 3.737>"Ei mihi," conclamat "fixisti pectus amicum: 
<ovid. ars 3.738> Hic locus a Cephalo uulnera semper habet. 
<ovid. ars 3.739> Ante diem morior, sed nulla paelice laesa: 
<ovid. ars 3.740> Hoc faciet positae te mihi, terra, leuem. 
<ovid. ars 3.741> Nomine suspectas iam spiritus exit in auras; 
<ovid. ars 3.742> Labor, io: cara lumina conde manu." 
<ovid. ars 3.743> Ille sinu dominae morientia corpora maesto 
<ovid. ars 3.744> Sustinet et lacrimis uulnera saeua lauat; 
<ovid. ars 3.745> Exit et incauto paulatim pectore lapsus 
<ovid. ars 3.746> Excipitur miseri spiritus ore uiri. 
<ovid. ars 3.747> Sed repetamus opus: mihi nudis rebus eundum est, 
<ovid. ars 3.748> Vt tangat portus fessa carina suos. 
<ovid. ars 3.749> Sollicite expectas, dum te in conuiuia ducam, 
<ovid. ars 3.750> Et quaeris monitus hac quoque parte meos. 
<ovid. ars 3.751> Sera ueni positaque decens incede lucerna: 
<ovid. ars 3.752> Grata mora uenies, maxima lena mora est; 
<ovid. ars 3.753> Etsi turpis eris, formosa uidebere potis, 
<ovid. ars 3.754> Et latebras uitiis nox dabit ipsa tuis. 
<ovid. ars 3.755> Carpe cibos digitis (est quiddam gestus edendi), 
<ovid. ars 3.756> Ora nec immunda tota perungue manu; 
<ovid. ars 3.757> Neue domi praesume dapes, sed desine citra 
<ovid. ars 3.758> Quam capis: es paulo, quam potes esse, minus. 
<ovid. ars 3.759> Priamides Helenen auide si spectet edentem, 
<ovid. ars 3.760> Oderit et dicat "stulta rapina mea est." 
<ovid. ars 3.761> Aptius est deceatque magis potare puellas: 
<ovid. ars 3.762> Cum Veneris puero non male, Bacche, facis. 
<ovid. ars 3.763> Hoc quoque, qua patiens caput est animusque pedesque 
<ovid. ars 3.764> Constant, nec, quae sunt singula, bina uide. 
<ovid. ars 3.765> Turpe iacens mulier multo madefacta Lyaeo: 
<ovid. ars 3.766> Digna est concubitus quoslibet illa pati. 
<ovid. ars 3.767> Nec somnis posita tutum succumbere mensa: 
<ovid. ars 3.768> Per somnos fieri multa pudenda solent. 
<ovid. ars 3.769> Vlteriora pudet docuisse, sed alma Dione 
<ovid. ars 3.770>"Praecipue nostrum est, quod pudet," inquit "opus." 
<ovid. ars 3.771> Nota sibi sit quaeque; modos a corpore certos 
<ovid. ars 3.772> Sumite: non omnes una figura decet. 
<ovid. ars 3.773> Quae facie praesignis erit, resupina iaceto; 
<ovid. ars 3.774> Spectentur tergo, quis sua terga placent. 
<ovid. ars 3.775> Milanion umeris Atalantes crura ferebat: 
<ovid. ars 3.776> Si bona sunt, hoc sunt aspicienda modo. 
<ovid. ars 3.777> Parua uehatur equo: quod erat longissima, numquam 
<ovid. ars 3.778> Thebais Hectoreo nupta resedit equo. 
<ovid. ars 3.779> Strata premat genibus paulum ceruice reflexa 
<ovid. ars 3.780> Femina per longum conspicienda latus. 
<ovid. ars 3.781> Cui femur est iuuenale, carent quoque pectora menda, 
<ovid. ars 3.782> Stet uir, in obliquo fusa sit ipsa toro. 
<ovid. ars 3.783> Nec tibi turpe puta crinem, ut Phylleia mater, 
<ovid. ars 3.784> Soluere, et effusis colla reflecte comis. 
<ovid. ars 3.785> Tu quoque, cui rugis uterum Lucina notauit, 
<ovid. ars 3.786> Vt celer auersis utere Parthus equis. 
<ovid. ars 3.787> Mille ioci Veneris; simplex minimique laboris, 
<ovid. ars 3.788> Cum iacet in dextrum semisupina latus. 
<ovid. ars 3.789> Sed neque Phoebei tripodes nec corniger Ammon 
<ovid. ars 3.790> Vera magis uobis quam mea Musa canet; 
<ovid. ars 3.791> Si qua fides, arti, quam longo fecimus usu, 
<ovid. ars 3.792> Credite: praestabunt carmina nostra fidem. 
<ovid. ars 3.793> Sentiat ex imis Venerem resoluta medullis 
<ovid. ars 3.794> Femina, et ex aequo res iuuet illa duos. 
<ovid. ars 3.795> Nec blandae uoces iucundaque murmura cessent 
<ovid. ars 3.796> Nec taceant mediis improba uerba iocis. 
<ovid. ars 3.797> Tu quoque, cui Veneris sensum natura negauit, 
<ovid. ars 3.798> Dulcia mendaci gaudia finge sono. 
<ovid. ars 3.799> Infelix, cui torpet hebes locus ille, puella, 
<ovid. ars 3.800> Quo pariter debent femina uirque frui. 
<ovid. ars 3.801> Tantum, cum finges, ne sis manifesta, caueto: 
<ovid. ars 3.802> Effice per motum luminaque ipsa fidem. 
<ovid. ars 3.803> Quid iuuet, et uoces et anhelitus arguat oris; 
<ovid. ars 3.804> A pudet! arcanas pars habet ista notas. 
<ovid. ars 3.805> Gaudia post Veneris quae poscet munus amantem, 
<ovid. ars 3.806> Illa suas nolet pondus habere preces. 
<ovid. ars 3.807> Nec lucem in thalamos totis admitte fenestris: 
<ovid. ars 3.808> Aptius in uestro corpore multa latent. 
<ovid. ars 3.809> Lusus habet finem: cycnis descendere tempus, 
<ovid. ars 3.810> Duxerunt collo qui iuga nostra suo. 
<ovid. ars 3.811> Vt quondam iuuenes, ita nunc, mea turba, puellae 
<ovid. ars 3.812> Inscribant spoliis "Naso magister erat." 
