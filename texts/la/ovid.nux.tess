<ovid. nux 1.1> Nux ego iuncta uiae cum sim sine crimine uitae,
<ovid. nux 1.2> A populo saxis praetereunte petor.
<ovid. nux 1.3> Obruere ista solet manifestos poena nocentes,
<ovid. nux 1.4> Publica cum lentam non capit ira moram.
<ovid. nux 1.5> Nil ego peccaui nisi si peccare docetur
<ovid. nux 1.6> Annua cultori poma referre suo.
<ovid. nux 1.7> At prius arboribus tum, cum meliora fuerunt
<ovid. nux 1.8> Tempora, certamen fertilitatis erat.
<ovid. nux 1.9> Tum domini memores sertis ornare solebant
<ovid. nux 1.10> Agricolas fructu proueniente deos.
<ovid. nux 1.11> Saepe tuas igitur, Liber, miratus es uuas,
<ovid. nux 1.12> Mirata est oleas saepe Minerua suas,
<ovid. nux 1.13> Pomaque laesissent matrem, nisi subdita ramo
<ovid. nux 1.14> Longa laboranti furca tulisset opem.
<ovid. nux 1.15> Quin etiam exemplo pariebat femina nostro,
<ovid. nux 1.16> Nullaque non illo tempore mater erat.
<ovid. nux 1.17> At postquam platanis sterilem praebentibus umbram
<ovid. nux 1.18> Vberior quauis arbore uenit honor,
<ovid. nux 1.19> Nos quoque frugiferae, si nux modo ponor in illis,
<ovid. nux 1.20> Coepimus in patulas luxuriare comas.
<ovid. nux 1.21> Nunc neque continuos nascuntur poma per annos,
<ovid. nux 1.22> Vuaque laesa domum laesaque baca uenit;
<ovid. nux 1.23> Nunc uterum uitiat quae uolt formo<n> sa uideri,
<ovid. nux 1.24> Raraque in hoc aeuo est quae uelit esse parens.
<ovid. nux 1.25> Certe ego, si numquam peperissem, tutior essem:
<ovid. nux 1.26> Ista Clytaemestra digna querela fuit.
<ovid. nux 1.27> Si sciat hoc uitis, nascentes supprimet uuas,
<ovid. nux 1.28> Orbaque, si sciat hoc, Palladis arbor erit.
<ovid. nux 1.29> Hoc in notitiam ueniat maloque piroque,
<ovid. nux 1.30> Destituent siluas utraque poma suas.
<ovid. nux 1.31> Audiat hoc cerasus, bacas exire uetabit:
<ovid. nux 1.32> Audiat hoc ficus, stipes inanis erit.
<ovid. nux 1.33> Non equidem inuideo, numquam tamen ulla feritur,
<ovid. nux 1.34> Quae sterilis sola est conspicienda coma.
<ovid. nux 1.35> Cernite sinceros omnes ex ordine truncos,
<ovid. nux 1.36> Qui modo nil quare percutiantur habent.
<ovid. nux 1.37> At mihi saeua nocent mutilatis uulnera ramis,
<ovid. nux 1.38> Nudaque deiecto cortice ligna patent.
<ovid. nux 1.39> Non odium facit hoc, sed spes *illustra rapinae:
<ovid. nux 1.40> Sustineant aliae poma, querentur idem.
<ovid. nux 1.41> Sic reus ille fere est, de quo uictoria lucro
<ovid. nux 1.42> Esse potest; inopis uindice facta carent.
<ovid. nux 1.43> Sic timet insidias qui se scit ferre uiator
<ovid. nux 1.44> Cur timeat: tutum carpit inanis iter.
<ovid. nux 1.45> Sic ego sola petor, solam quia causa petendi est;
<ovid. nux 1.46> Frondibus intactis cetera turba uiret.
<ovid. nux 1.47> Nam quod habent frutices aliquando proxima nostri
<ovid. nux 1.48> Fragmina, quod laeso uimine multa iacent,
<ovid. nux 1.49> Non istis sua facta nocent, uicinia damno est:
<ovid. nux 1.50> Excipiunt ictu saxa repulsa meo;
<ovid. nux 1.51> Idque fide careat, si non, quae longius absunt,
<ovid. nux 1.52> Natiuom retinent inuiolata decus.
<ovid. nux 1.53> Ergo si sapiant et mentem uerba sequantur,
<ovid. nux 1.54> Deuoueant umbras proxima quaeque meas.
<ovid. nux 1.55> Quam miserum est odium damnis accedere nostris
<ovid. nux 1.56> Meque ream nimiae proximitatis agi.
<ovid. nux 1.57> Sed, puto, magna mea est operoso cura colono:
<ovid. nux 1.58> Inueniat, dederit quid mihi praeter humum.
<ovid. nux 1.59> Sponte mea facilis contempto nascor in agro,
<ovid. nux 1.60> Parsque loci, qua sto, publica paene uia est.
<ovid. nux 1.61> Me sata ne laedam, quoniam et sata laedere dicor,
<ovid. nux 1.62> Imus in extremo margine fundus habet.
<ovid. nux 1.63> Non mihi falx nimias Saturnia deputat umbras,
<ovid. nux 1.64> Duratam renouat non mihi fossor humum.
<ovid. nux 1.65> Sole licet siccaque siti peritura laborem,
<ovid. nux 1.66> Irriguae dabitur non mihi sulcus aquae.
<ovid. nux 1.67> At cum maturas fisso noua cortice rimas
<ovid. nux 1.68> Nux agit, ad partes pertica saeua uenit.
<ovid. nux 1.69> Pertica dat plenis immitia uulnera ramis,
<ovid. nux 1.70> Ne possim lapidum uerbera sola queri.
<ovid. nux 1.71> Poma cadunt mensis non interdicta secundis,
<ovid. nux 1.72> Et condit lectas parca colona nuces.
<ovid. nux 1.73> Has puer aut certo rectas dilaminat ictu
<ovid. nux 1.74> Aut pronas digito bisue(==BIS_VE) semelue petit.
<ovid. nux 1.75> Quattuor in nucibus, non amplius, alea tota est,
<ovid. nux 1.76> Cum sibi suppositis additur una tribus.
<ovid. nux 1.77> Per tabulae cliuom labi iubet alter et optat,
<ovid. nux 1.78> Tangat ut e multis quaelibet una suam.
<ovid. nux 1.79> Est etiam par sit numerus qui dicat an impar,
<ovid. nux 1.80> Vt diuinatas auferat augur opes.
<ovid. nux 1.81> Fit quoque de creta, qualem caeleste figuram
<ovid. nux 1.82> Sidus et in Graecis littera quarta gerit.
<ovid. nux 1.83> Haec ubi distincta est gradibus, quae constitit intus
<ovid. nux 1.84> Quot tetigit uirgas, tot capit ipsa nuces.
<ovid. nux 1.85> Vas quoque saepe cauom spatio distante locatur,
<ovid. nux 1.86> In quod missa leui nux cadat una manu.
<ovid. nux 1.87> Felix secreto quae nata est arbor in aruo
<ovid. nux 1.88> Et soli domino ferre tributa potest.
<ovid. nux 1.89> Non hominum strepitus audit, non illa rotarum,
<ovid. nux 1.90> Non a uicina puluerulenta uia est.
<ovid. nux 1.91> Illa suo, quaecunque tulit, dare dona colono
<ovid. nux 1.92> Et plenos fructus adnumerare potest.
<ovid. nux 1.93> At mihi maturos numquam licet edere fetus,
<ovid. nux 1.94> Ante diemque meae decutiuntur opes.
<ovid. nux 1.95> Lamina mollis adhuc, tenero est in lacte, quod intra est,
<ovid. nux 1.96> Nec mala sunt ulli nostra futura bono:
<ovid. nux 1.97> Iam tamen inuenio qui me iaculentur et ictu
<ovid. nux 1.98> Praefestinato munus inane petant.
<ovid. nux 1.99> Si fiat rapti, fiat mensura relicti:
<ovid. nux 1.100> Maiorem domini parte, uiator, habes.
<ovid. nux 1.101> Saepe aliquis, foliis ubi nuda cacumina uidit,
<ovid. nux 1.102> Esse putat boreae triste furentis opus;
<ovid. nux 1.103> Aestibus hic, hic me spoliatam frigore credit,
<ovid. nux 1.104> Est quoque qui crimen grandinis esse putet.
<ovid. nux 1.105> At mihi nec grando, duris inuisa colonis,
<ovid. nux 1.106> Nec uentus fraudi solue geluue fuit:
<ovid. nux 1.107> Fructus obest, peperisse nocet, nocet esse feracem,
<ovid. nux 1.108> Quaeque fuit multis, ei mihi, praeda malo est.
<ovid. nux 1.109> Praeda malo, Polydore, fuit tibi, praeda nefandae
<ovid. nux 1.110> Coniugis Aonium misit in arma uirum.
<ovid. nux 1.111> Hesperii regis pomaria tuta fuissent,
<ovid. nux 1.112> Vna sed immensas arbor habebat opes.
<ovid. nux 1.113> At rubus et sentes tantummodo laedere natae
<ovid. nux 1.114> Spinaque uindicta cetera tuta sua est.
<ovid. nux 1.115> Me, quia nec noceo nec obuncis uindicor hamis,
<ovid. nux 1.116> Missa petunt auida saxa proterua manu.
<ovid. nux 1.117> Quid si non aptas solem mutantibus umbras,
<ovid. nux 1.118> Finditur Icario cum cane terra, darem?
<ovid. nux 1.119> Quid nisi suffugium nimbos uitantibus essem,
<ovid. nux 1.120> Non expectata cum uenit imber aqua?
<ovid. nux 1.121> Omnia cum faciam, cum praestem sedula cunctis
<ovid. nux 1.122> Officium, saxis officiosa petor.
<ovid. nux 1.123> Haec mihi perpessae domini patienda querela est:
<ovid. nux 1.124> Causa habeor, quare sit lapidosus ager.
<ovid. nux 1.125> Dumque repurgat humum collectaque saxa remittit,
<ovid. nux 1.126> Semper habent in me tela parata uiae.
<ovid. nux 1.127> Ergo inuisa aliis uni mihi frigora prosunt:
<ovid. nux 1.128> Illo me tutam tempore praestat hiemps.
<ovid. nux 1.129> Nuda quidem tunc sum, nudam tamen expedit esse,
<ovid. nux 1.130> Non spolium de me quod petat hostis habet.
<ovid. nux 1.131> At simul inuidimus nostris sua munera ramis,
<ovid. nux 1.132> Saxa nouos fructus grandine plura petunt.
<ovid. nux 1.133> Forsitan hoc aliquis dicat "quae publica tangunt,
<ovid. nux 1.134> Carpere concessum est: hoc uia iuris habet".
<ovid. nux 1.135> Si licet hoc, oleas destringite, caedite messes,
<ovid. nux 1.136> Improbe, uicinum carpe, uiator, holus.
<ovid. nux 1.137> Intret et Vrbanas eadem petulantia portas,
<ovid. nux 1.138> Sitque tuis muris, Romule, iuris idem:
<ovid. nux 1.139> Quilibet argentum prima de fronte tabernae
<ovid. nux 1.140> Tollat et ad gemmas quilibet alter eat.
<ovid. nux 1.141> Auferat hic aurum, peregrinos ille lapillos
<ovid. nux 1.142> Et, quascumque potest tangere, tollat opes.
<ovid. nux 1.143> Sed neque tolluntur nec, dum regit omnia Caesar,
<ovid. nux 1.144> Incolumis tanto praeside raptor erit.
<ovid. nux 1.145> At non ille deus pacem intra moenia finit:
<ovid. nux 1.146> Auxilium toto spargit in orbe suom.
<ovid. nux 1.147> Quid tamen hoc prodest, media si luce palamque
<ovid. nux 1.148> Verberor et tutae non licet esse nuci?
<ovid. nux 1.149> Ergo nec nidos foliis haerere nec ullam
<ovid. nux 1.150> Sedibus in nostris stare uidetis auem.
<ovid. nux 1.151> At lapis in ramo sedit quicumque bifurco,
<ovid. nux 1.152> Haeret ut et capta uictor in arce sua.
<ovid. nux 1.153> Cetera saepe tamen potuere admissa negari,
<ovid. nux 1.154> Et crimen noxa est infitiata suom:
<ovid. nux 1.155> Nostra notat fusco digitos iniuria suco
<ovid. nux 1.156> Cortice contactas inficiente manus.
<ovid. nux 1.157> Ille cruor meus est, illo maculata cruore
<ovid. nux 1.158> Non profectura dextra lauatur aqua.
<ovid. nux 1.159> O, ego, cum longae uenerunt taedia uitae,
<ovid. nux 1.160> Optaui quotiens arida facta mori.
<ovid. nux 1.161> Optaui quotiens aut caeco turbine uerti
<ovid. nux 1.162> Aut ualido missi fulminis igne peti.
<ovid. nux 1.163> Atque utinam subitae raperent mea poma procellae,
<ovid. nux 1.164> Vel possem fructus excutere ipsa meos.
<ovid. nux 1.165> Sic, ubi detracta est a te tibi causa pericli,
<ovid. nux 1.166> Quod superest, tutum, Pontice castor, habes.
<ovid. nux 1.167> Quid mihi tunc animi est, ubi sumit tela uiator
<ovid. nux 1.168> Atque oculis plagae destinat ante locum?
<ovid. nux 1.169> Nec uitare licet moto fera uulnera trunco,
<ovid. nux 1.170> Quem sub humo radix curuaque uincla tenent.
<ovid. nux 1.171> Corpora praebemus plagis, ut saepe sagittis,
<ovid. nux 1.172> Quem populus manicas deposuisse uetat,
<ovid. nux 1.173> Vtque grauem candens ubi tolli uacca securim
<ovid. nux 1.174> Aut stringi cultros in sua colla uidet.
<ovid. nux 1.175> Saepe meas uento frondes tremuisse putastis,
<ovid. nux 1.176> Sed metus in nobis causa tremoris erat.
<ovid. nux 1.177> Si merui uideorque nocens, excidite ferro
<ovid. nux 1.178> Nostraque fumosis urite membra focis,
<ovid. nux 1.179>[Si merui uideorque nocens, imponite flammae,
<ovid. nux 1.180> Et liceat miserae dedecus esse semel].
<ovid. nux 1.181> Si nec cur urar nec cur excidar habetis,
<ovid. nux 1.182> Parcite: sic coeptum perficiatis iter.
