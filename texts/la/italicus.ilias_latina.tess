<ilias latina 1.1> Iram pande mihi Pelidae, Diua, superbi
<ilias latina 1.2> Tristia quae miseris iniecit funera Grais
<ilias latina 1.3> Atque animas fortes heroum tradidit Orco
<ilias latina 1.4> Latrantumque dedit rostris uolucrumque trahendos
<ilias latina 1.5> Illorum exsangues, inhumatis ossibus, artus.
<ilias latina 1.6> Confiebat enim summi sententia regis,
<ilias latina 1.7>*protulerant* ex quo discordia pectora pugnas,
<ilias latina 1.8> Sceptriger Atrides et bello clarus Achilles.
<ilias latina 1.9> Quis deus hos ira tristi contendere iussit?
<ilias latina 1.10> Latonae et magni proles Iouis. Ille Pelasgum
<ilias latina 1.11> Infestam regi pestem in praecordia misit
<ilias latina 1.12> Implicuitque graui Danaorum corpora morbo.
<ilias latina 1.13> Nam quondam Chryses, sollemni tempora uitta
<ilias latina 1.14> Implicitus, raptae fleuit solacia natae
<ilias latina 1.15> Inuisosque dies inuisaque tempora noctis
<ilias latina 1.16> Egit et assiduis impleuit questibus auras.
<ilias latina 1.17> Postquam nulla dies animum maerore leuabat
<ilias latina 1.18> Nullaque lenibant patrios solacia fletus,
<ilias latina 1.19> Castra petit Danaum genibusque affusus Atridae
<ilias latina 1.20> Per superos regnique decus miserabilis orat,
<ilias latina 1.21> Vt sibi causa suae reddatur nata salutis.
<ilias latina 1.22> Dona simul praefert. uincuntur fletibus eius
<ilias latina 1.23> Myrmidones reddique patri Chryseida censent.
<ilias latina 1.24> Sed negat Atrides Chrysenque excedere castris
<ilias latina 1.25> Despecta pietate iubet: ferus ossibus imis
<ilias latina 1.26> Haeret amor spernitque preces damnosa libido.
<ilias latina 1.27> Contemptus repetit Phoebeia templa sacerdos
<ilias latina 1.28> Squalidaque infestis maerens secat unguibus ora
<ilias latina 1.29> Dilaceratque comas annosaque tempora plangit.
<ilias latina 1.30> Mox ubi depositi gemitus lacrimaeque quierunt,
<ilias latina 1.31> Fatidici his sacras compellat uocibus aures:
<ilias latina 1.32>'Quid coluisse mihi tua numina, Delphice, prodest
<ilias latina 1.33> Aut castam uitam multos duxisse per annos?
<ilias latina 1.34> Quidue iuuat sacros posuisse altaribus ignes,
<ilias latina 1.35> Si tuus externo iam spernor ab hoste sacerdos?
<ilias latina 1.36> En, haec desertae redduntur dona senectae?
<ilias latina 1.37> Si gratus tibi sum, sim te sub uindice tutus.
<ilias latina 1.38> Aut si qua, ut luerem sub acerbo crimine poenas,
<ilias latina 1.39> Inscius admisi, cur o tua dextera cessat?
<ilias latina 1.40> Posce sacros arcus, in me tua derige tela:
<ilias latina 1.41> Auctor mortis erit certe deus. ecce, merentem
<ilias latina 1.42> Fige patrem; cur nata luit peccata parentis
<ilias latina 1.43> Atque hostis duri patitur miseranda cubile?'.
<ilias latina 1.44> Dixerat. ille sui uatis prece motus acerbis
<ilias latina 1.45> Luctibus infestat Danaos pestemque per omnes
<ilias latina 1.46> Immittit populos: uulgus ruit undique Graium
<ilias latina 1.47> Vixque rogis superest tellus, uix ignibus aer,
<ilias latina 1.48> Deerat ager tumulis. iam noctis sidera nonae
<ilias latina 1.49> Transierant decimusque dies patefecerat orbem,
<ilias latina 1.50> Cum Danaum proceres in coetum clarus Achilles
<ilias latina 1.51> Conuocat et causas hortatur pestis iniquae
<ilias latina 1.52> Edere Thestoriden. tunc Calchas numina diuum
<ilias latina 1.53> Consulit et causam pariter finemque malorum
<ilias latina 1.54> Inuenit effarique uerens ope tutus Achillis
<ilias latina 1.55> Haec ait: "Infesti placemus numina Phoebi
<ilias latina 1.56> Reddamusque pio castam Chryseida patri,
<ilias latina 1.57> Si uolumus, Danai, portus intrare salutis."
<ilias latina 1.58> Dixerat. exarsit subito uiolentia regis:
<ilias latina 1.59> Thestoriden dictis primum compellat amaris
<ilias latina 1.60> Mendacemque uocat. tum magnum incusat Achillem
<ilias latina 1.61> Inque uicem ducis inuicti conuicia suffert.
<ilias latina 1.62> Confremuere omnes. tandem clamore represso
<ilias latina 1.63> Cogitur inuitos aeger dimittere amores
<ilias latina 1.64> Intactamque pio reddit Chryseida patri
<ilias latina 1.65> Multaque dona super. quam cunctis notus Vlixes
<ilias latina 1.66> Impositam puppi patrias deuexit ad arces
<ilias latina 1.67> Atque iterum ad classes Danaum sua uela retorsit.
<ilias latina 1.68> Protinus infesti placantur numina Phoebi
<ilias latina 1.69> Et prope consumptae uires redduntur Achiuis.
<ilias latina 1.70> Non tamen Atridae Chryseidis excidit ardor:
<ilias latina 1.71> Maeret et amissos deceptus luget amores.
<ilias latina 1.72> Mox rapta magnum Briseide priuat Achillem
<ilias latina 1.73> Solaturque suos alienis ignibus ignes.
<ilias latina 1.74> At ferus Aeacides nudato protinus ense
<ilias latina 1.75> Tendit in Atriden et, ni sibi reddat honestae
<ilias latina 1.76> Munera militiae, letum crudele minatur,
<ilias latina 1.77> Nec minus ille parat contra defendere se ense.
<ilias latina 1.78> Quod nisi casta manu Pallas tenuisset Achillem,
<ilias latina 1.79> Turpem caecus amor famam liquisset in aeuum
<ilias latina 1.80> Gentibus Argolicis. contempta uoce minisque
<ilias latina 1.81> Inuocat aequoreae Pelides numina matris
<ilias latina 1.82> Ne se Plistheniden contra patiatur inultum.
<ilias latina 1.83> At Thetis audita nati prece deserit undas
<ilias latina 1.84> Castraque Myrmidonum iuxta petit et monet armis
<ilias latina 1.85> Abstineat dextram ac congressibus; inde per auras
<ilias latina 1.86> Emicat aetherias et in aurea sidera fertur.
<ilias latina 1.87> Tunc genibus regis sparsis affusa capillis:
<ilias latina 1.88>"Pro nato ueni genetrix en ad tua supplex
<ilias latina 1.89> Numina, summe parens; ulciscere meque meumque
<ilias latina 1.90> Corpus ab Atrida, quodsi permittitur illi
<ilias latina 1.91> Vt flammas impune mei uiolarit Achillis,
<ilias latina 1.92> Turpiter occiderit superata libidine uirtus."
<ilias latina 1.93> Iuppiter haec contra: "Tristes depone querelas,
<ilias latina 1.94> Magni diua maris, mecum labor iste manebit.
<ilias latina 1.95> Tu solare tui maerentia pectora nati."
<ilias latina 1.96> Dixit. at illa leues caeli delapsa per auras
<ilias latina 1.97> Litus adit patrium gratasque sororibus undas.
<ilias latina 1.98> Offensa est Iuno: "Tantum"que ait, "optime coniunx,
<ilias latina 1.99> Doride nata ualet, tantum debetur Achilli,
<ilias latina 1.100> Vt mihi quae coniunx dicor tua quaeque sororis
<ilias latina 1.101> Dulce fero nomen, dilectos fundere Achiuos
<ilias latina 1.102> Et Troum renouare uelis in proelia uires?
<ilias latina 1.103> Haec ita dona refers nobis? sic diligor a te?"
<ilias latina 1.104> Talibus incusat dictis irata Tonantem
<ilias latina 1.105> Inque uicem summi patitur conuicia regis.
<ilias latina 1.106> Tandem interposito lis Ignipotente resedit
<ilias latina 1.107> Conciliumque simul genitor dimittit Olympi.
<ilias latina 1.108> Interea sol emenso decedit Olympo
<ilias latina 1.109> Et dapibus diui curant sua corpora largis;
<ilias latina 1.110> Inde petunt thalamos iucundaque dona quietis.
<ilias latina 1.111> Nox erat et toto fulgebant sidera mundo
<ilias latina 1.112> Humanumque genus requies diuumque tenebat,
<ilias latina 1.113> Cum pater omnipotens Somnum uocat atque ita fatur:
<ilias latina 1.114>"Vade age per tenues auras, lenissime diuum,
<ilias latina 1.115> Argolicique ducis celeri pete castra uolatu
<ilias latina 1.116> Dumque tuo premitur sopitus pondere dulci,
<ilias latina 1.117> Haec illi mandata refer: cum crastina primum
<ilias latina 1.118> Extulerit Titana dies noctemque fugarit,
<ilias latina 1.119> Cogat in arma uiros incautumque occupet hostem."
<ilias latina 1.120> Nec mora: Somnus abit leuibusque per aera pennis
<ilias latina 1.121> Deuolat in thalamos Agamemnonis: ille sopore
<ilias latina 1.122> Corpus inundatum leni prostratus habebat.
<ilias latina 1.123> Ad quem sic loquitur curarum operumque leuator:
<ilias latina 1.124>"Rex Danaum, Atrida, uigila et mandata Tonantis
<ilias latina 1.125> Quae tibi iussa simul delatus ab aethere porto,
<ilias latina 1.126> Accipe: cum primum Titan se emerserit undis,
<ilias latina 1.127> Fortibus arma iube socios aptare lacertis
<ilias latina 1.128> Et petere Iliacos instructo milite campos."
<ilias latina 1.129> Dixit, et has repetit per quas modo uenerat auras.
<ilias latina 1.130> Interea lucem terris dedit ignea lampas.
<ilias latina 1.131> Conuocat attonitus iussis Pelopeius heros
<ilias latina 1.132> In coetum proceres remque omnibus ordine pandit:
<ilias latina 1.133> Cuncti promittunt socias in proelia uires
<ilias latina 1.134> Hortanturque ducem. quorum rex fortia dictis
<ilias latina 1.135> Pectora collaudans grates agit omnibus aequas.
<ilias latina 1.136> Hic tunc Thersites, quo non deformior alter
<ilias latina 1.137> Venerat ad Troiam nec lingua proteruior ulli,
<ilias latina 1.138> Bella gerenda negat patriasque hortatur ad oras
<ilias latina 1.139> Vertere iter, quem consiliis illustris Vlixes
<ilias latina 1.140> Correptum dictis sceptro percussit eburno.
<ilias latina 1.141> Tum uero ardescit conceptis litibus ira:
<ilias latina 1.142> Vix telis caruere manus, ad sidera clamor
<ilias latina 1.143> Tollitur et cunctos pugnandi corripit ardor.
<ilias latina 1.144> Tandem sollertis prudentia Nestoris aeuo
<ilias latina 1.145> Compressam miti sedauit pectore turbam
<ilias latina 1.146> Admonuitque duces dictis responsa recordans
<ilias latina 1.147> Temporis illius, quo uisus in Aulide serpens
<ilias latina 1.148> Consumpsit uolucrum bis quattuor arbore fetus
<ilias latina 1.149> Atque ipsam inualido pugnantem corpore contra
<ilias latina 1.150> Addidit extremo natorum funere matrem.
<ilias latina 1.151> Tunc "sic deinde" senex "moneo remoneboque, Achiui:
<ilias latina 1.152> In decimo labor est, Calchas quem dixerat, anno,
<ilias latina 1.153> Quo caderet Danaum uictricibus Ilion armis."
<ilias latina 1.154> Assensere omnes, laudatur Nestoris aetas
<ilias latina 1.155> Conciliumque simul dimittitur. Arma parari
<ilias latina 1.156> Dux iubet atque animos aptare et pectora pugnae.
<ilias latina 1.157> Postera lux tacitas ut primum dispulit umbras
<ilias latina 1.158> Et nitidum Titan radiis caput extulit undis,
<ilias latina 1.159> Protinus armari socios iubet acer Atrides
<ilias latina 1.160> Et petere Iliacos instructo milite campos.
<ilias latina 1.161> Vos mihi nunc, Musae -quid enim non ordine nostis?-,
<ilias latina 1.162> Nomina clara ducum clarosque referte parentes
<ilias latina 1.163> Et dulces patrias: nam sunt haec munera uestra.
<ilias latina 1.164> Dicamus quot quisque rates ad Pergama duxit
<ilias latina 1.165> Et coeptum peragamus opus, sitque auctor Apollo
<ilias latina 1.166> Aspiretque libens operi per singula nostro.
<ilias latina 1.167> Peneleos princeps et bello Leitus acer,
<ilias latina 1.168> Arcesilaus atrox Prothoenorque Cloniusque
<ilias latina 1.169> Boeoti decies quinas egere carinas
<ilias latina 1.170> Et tumidos ualido pulsarunt remige fluctus.
<ilias latina 1.171> Inde Mycenaeis Agamemnon moenibus ortus,
<ilias latina 1.172> Quem sibi bellatrix delegit Graecia regem,
<ilias latina 1.173> Centum egit plenas armato milite puppes;
<ilias latina 1.174> Et bis tricenis Menelai nauibus ardor
<ilias latina 1.175> Insequitur totidemque ferox Agapenoris ira;
<ilias latina 1.176> Quos iuxta fidus sollerti pectore Nestor
<ilias latina 1.177> Consilioque potens gemina cum prole suorum
<ilias latina 1.178> It ter tricenis munitus in arma carinis.
<ilias latina 1.179> At Schedius uirtute potens et Epistrophus ingens,
<ilias latina 1.180> Gloria Myrmidonum, saeui duo robora belli,
<ilias latina 1.181> Longa quaterdenis pulsarunt aequora proris
<ilias latina 1.182> Et bis uicenas Polypoetes atque Leonteus
<ilias latina 1.183> Instruxere rates ornatas milite forti.
<ilias latina 1.184> Euryalus Sthenelusque duces et fortis in armis
<ilias latina 1.185> Tydides ualido pulsarunt remige pontum:
<ilias latina 1.186> Bis quadragenas onerarunt milite puppes;
<ilias latina 1.187> Ascalaphusque potens et Ialmenus, acer uterque,
<ilias latina 1.188> Ter denas ualido complerunt remige naues
<ilias latina 1.189> Et bis uicenas Locrum fortissimus Aiax
<ilias latina 1.190> Instruxit puppes totidemque Euhaemone natus,
<ilias latina 1.191> Quos iuxta Graium murus comitatur Achilles
<ilias latina 1.192> Cum quinquaginta materna per aequora uectus.
<ilias latina 1.193> Thessalici iuuenes Phidippus et Antiphus ibant
<ilias latina 1.194> Altaque ter denis pulsarunt aequora proris
<ilias latina 1.195> Et tribus assumptis ratibus secat aequora Teucer
<ilias latina 1.196> Tlepolemusque nouem Rhodius, quos uiribus acer
<ilias latina 1.197> Eumelus sequitur, minus una naue profectus
<ilias latina 1.198> Quam duxit Telamone satus Salaminius Aiax.
<ilias latina 1.199> Ast Prothous Magnes Tenthredone natus et una
<ilias latina 1.200> Euboeae magnis Elephenor finibus ortus
<ilias latina 1.201> Dulichiusque Meges, animisque insignis et armis,
<ilias latina 1.202> Aetola de gente Thoas Andraemone natus,
<ilias latina 1.203> Hi quadragenas omnes duxere carinas;
<ilias latina 1.204> Et bis sex Ithaci naues sollertia duxit,
<ilias latina 1.205> Quem sequitur totidem ratibus Telamonius Aiax,
<ilias latina 1.206> Egregia uirtute potens; simul horrida Guneus
<ilias latina 1.207> Ire bis undenis temptabat in arma carinis.
<ilias latina 1.208> Idomeneus et Meriones, Cretaeus uterque,
<ilias latina 1.209> Bis quadragenis muniti nauibus ibant;
<ilias latina 1.210> Et totidem puppes clara de gente Menestheus
<ilias latina 1.211> Duxit Athenaeus, quot uiribus ambit Achilles;
<ilias latina 1.212> Amphimachusque ferox et Thalpius, Elide nati,
<ilias latina 1.213> Et clara uirtute Polyxenus atque Diores,
<ilias latina 1.214> Hi bis uicenas onerarunt milite puppes.
<ilias latina 1.215> Protesilaus agit totidem fortisque Podarces
<ilias latina 1.216> Instructas puppes, quot duxit Oileos Aiax;
<ilias latina 1.217> Et septem Poeante satus tulit arma carinis,
<ilias latina 1.218> Quem sequitur iuxta Podalirius atque Machaon,
<ilias latina 1.219> Altaque ter denis sulcarunt aequora proris.
<ilias latina 1.220> His ducibus Graiae Troiana ad litora puppes
<ilias latina 1.221> Bis septem uenere minus quam mille ducentae.
<ilias latina 1.222> Iamque citi appulerant classes camposque tenebant,
<ilias latina 1.223> Cum pater ad Priamum mittit Saturnius Irim,
<ilias latina 1.224> Quae doceat fortes uenisse ad bella Pelasgos.
<ilias latina 1.225> Nec mora: continuo iussu capit arma parentis
<ilias latina 1.226> Priamides Hector totamque in proelia pubem
<ilias latina 1.227> Festinare iubet portisque agit agmen apertis.
<ilias latina 1.228> Cui fulgens auro cassis iuuenile tegebat
<ilias latina 1.229> Omni parte caput, munibat pectora thorax
<ilias latina 1.230> Et clipeus laeuam, dextram decorauerat hasta
<ilias latina 1.231> Ornabatque latus mucro(==MU+CRO-); simul alta nitentes
<ilias latina 1.232> Crura tegunt ocreae, quales decet Hectoris esse.
<ilias latina 1.233> Hunc sequitur forma melior, tunc fortis in armis,
<ilias latina 1.234> Belli causa Paris, patriae funesta ruina,
<ilias latina 1.235> Deiphobusque Helenusque simul fortisque Polites
<ilias latina 1.236> Et sacer Aeneas, Veneris certissima proles,
<ilias latina 1.237> Archelochusque Acamasque ferox Antenore creti;
<ilias latina 1.238> Nec non et proles generosa Lycaonis ibat
<ilias latina 1.239> Pandarus et magnae Glaucus uirtutis in armis
<ilias latina 1.240> Amphiusque et Adrastus et Asius atque Pylaeus.
<ilias latina 1.241> Ibat et Amphimachus Nastesque, insignis uterque,
<ilias latina 1.242> Magnanimique duces Odiusque et Epistrophus ingens
<ilias latina 1.243> Euphemusque ferox clarusque aetate Pyraechmes,
<ilias latina 1.244> Cum quibus et Mesthles atque Antiphus et bonus armis
<ilias latina 1.245> Hippothous uenere Acamasque et Pirous una,
<ilias latina 1.246> Arsinooque sati Chromiusque atque Ennomus, ambo
<ilias latina 1.247> Florentes aetate uiri, quos Phorcus et ingens
<ilias latina 1.248> Ascanius sequitur, simul et Iouis inclita proles
<ilias latina 1.249> Sarpedon claraque satus tellure Coroebus.
<ilias latina 1.250> His se defendit ducibus Neptunia Troia
<ilias latina 1.251> Vicissetque dolos Danaum, ni fata fuissent.
<ilias latina 1.252> Iamque duae stabant acies fulgentibus armis,
<ilias latina 1.253> Cum Paris, exitium Troiae funestaque flamma,
<ilias latina 1.254> Armatum aduerso Menelaum ex agmine cernit
<ilias latina 1.255> Seque uelut uiso perterritus angue recepit
<ilias latina 1.256> Ad socios amens. Quem postquam turpiter Hector
<ilias latina 1.257> Confusum terrore uidet: "O dedecus- inquit-
<ilias latina 1.258>"Aeternum patriae generisque infamia nostri,
<ilias latina 1.259> Terga refers? At non dubitabas hospitis olim
<ilias latina 1.260> Expugnare toros, cuius nunc defugis arma
<ilias latina 1.261> Vimque times. Vbi sunt uires, ubi cognita nobis
<ilias latina 1.262> Ludorum quondam uaria in certamina uis est?
<ilias latina 1.263> Hic animos ostende tuos: nihil adiuuat armis
<ilias latina 1.264> Nobilitas formae: duro Mars milite gaudet.
<ilias latina 1.265> Dum iaceas in amore tuo, nos bella geremus
<ilias latina 1.266> Scilicet et nostrum fundemus in hoste cruorem.
<ilias latina 1.267> Aequius aduersis tecum concurrat in armis
<ilias latina 1.268> Impiger Atrides, spectet Danaumque Phrygumque
<ilias latina 1.269> Depositis populus telis. Vos, foedere iuncto,
<ilias latina 1.270> Aduersas conferte manus, decernite ferro."
<ilias latina 1.271> Dixit. Quem contra paucis Priameius heros:
<ilias latina 1.272>"Quid nimis indignis" -inquit- "me uocibus urges,
<ilias latina 1.273> O patriae, germane, decus? Nam nec mihi coniunx
<ilias latina 1.274> Prauaque luxuria est potior uirtutis honore
<ilias latina 1.275> Nec uires temptare uiri dextramque recuso,
<ilias latina 1.276> Dummodo uictorem coniunx cum pace sequatur."
<ilias latina 1.277> Dicta refert Hector: placuit sententia Grais.
<ilias latina 1.278> Protinus accitur Priamus sacrisque peractis
<ilias latina 1.279> Foedera iunguntur. Post haec discedit uterque
<ilias latina 1.280> Depositis populus telis campusque patescit.
<ilias latina 1.281> Interea toto procedit ab agmine Troum
<ilias latina 1.282> Pulcher Alexander, clipeoque insignis et hasta.
<ilias latina 1.283> Quem contra paribus fulgens Menelaus in armis
<ilias latina 1.284> Constitit et: "Tecum mihi sint certamina- dixit-
<ilias latina 1.285>"Nec longum nostra laetabere coniuge, quae te
<ilias latina 1.286> Mox raptum ire gemet, tantummodo Iuppiter adsit."
<ilias latina 1.287> Dixit et aduersum se concitat acer in hostem.
<ilias latina 1.288> Ille uirum forti uenientem reppulit ictu
<ilias latina 1.289> Seque gradu celeri recipit longeque frementem
<ilias latina 1.290> Hastam deinde iacit, quam deuitauit Atrides
<ilias latina 1.291> Inque uicem misso fixisset corpora telo
<ilias latina 1.292> Praedonis Phrygii, ni uastum ferrea pectus
<ilias latina 1.293> Texisset lorica uiri septemplice tergo.
<ilias latina 1.294> Insequitur iuxta clamor; tum aduersus uterque
<ilias latina 1.295> Constitit et galeam galea terit et pede plantam
<ilias latina 1.296> Coniungit stridetque mucro(==MU-CRO-) mucrone corusco;
<ilias latina 1.297> Corpus collectum tegitur fulgentibus armis.
<ilias latina 1.298> Non aliter fortes nitida de coniuge tauri
<ilias latina 1.299> Bella gerunt uastisque replent mugitibus auras.
<ilias latina 1.300> Atque diu rigido captabant corpora ferro,
<ilias latina 1.301> Cum memor Atrides raptae sibi coniugis instat
<ilias latina 1.302> Dardaniumque premit iuuenem. Mox ense rigente
<ilias latina 1.303> Cedentem retro dum desuper appetit hostem,
<ilias latina 1.304> Splendidus extremas galeae percussus ad oras
<ilias latina 1.305> Dissiluit mucro(==MU+CRO-); gemuerunt agmina Graium.
<ilias latina 1.306> Tum uero ardescit, quamuis manus ense carebat,
<ilias latina 1.307> Et iuuenem arrepta prosternit casside uictor
<ilias latina 1.308> Ad socios traheretque, et, ni caligine caeca
<ilias latina 1.309> Texisset Cytherea uirum subiectaque mento
<ilias latina 1.310> Fortia rupisset laxatis uincula nodis,
<ilias latina 1.311> Vltimus ille dies Paridi foret. Abstrahit auro
<ilias latina 1.312> Fulgentem galeam secum Menelaus et ardens
<ilias latina 1.313> In medios mittit proceres rursumque recurrit
<ilias latina 1.314> Et magnam ualidis contorsit uiribus hastam
<ilias latina 1.315> In cladem Phrygii, sua quem Venus eripit hosti
<ilias latina 1.316> Et secum in thalamos defert testudine cultos.
<ilias latina 1.317> Ipsa dehinc Helenam muris accersit ab altis
<ilias latina 1.318> Dardanioque suos Paridi deducit amores.
<ilias latina 1.319> Quem tali postquam conspexit uoce locuta est:
<ilias latina 1.320>"Venisti mea flamma, Paris, superatus ab armis
<ilias latina 1.321> Coniugis antiqui? Vidi puduitque uidere,
<ilias latina 1.322> Arreptum cum te traheret uiolentus Atrides
<ilias latina 1.323> Iliacoque tuos foedaret puluere crines.
<ilias latina 1.324> Nostraque- me miseram!- timui ne Doricus ensis
<ilias latina 1.325> Oscula discuteret; totus mihi, mente reuincta,
<ilias latina 1.326> Fugerat ore color sanguisque reliquerat artus.
<ilias latina 1.327> Quis te cum saeuo contendere suasit Atrida?
<ilias latina 1.328> An nondum uaga fama tuas peruenit ad aures
<ilias latina 1.329> De uirtute uiri? Moneo ne rursus inique
<ilias latina 1.330> Illius tua fata uelis committere dextrae."
<ilias latina 1.331> Dixit. Tum largis perfudit fletibus ora.
<ilias latina 1.332> Tristis Alexander: "Non me superauit Atrides,
<ilias latina 1.333> O meus ardor"- ait- "sed castae Palladis ira.
<ilias latina 1.334> Mox illum nostris succumbere turpiter armis
<ilias latina 1.335> Aspicies aderitque meo Cytherea labori."
<ilias latina 1.336> Post haec amplexus per mutua corpora iunctis
<ilias latina 1.337> Incubuit membris Cygneidos; illa soluto
<ilias latina 1.338> Accepit flammas gremio Troiaeque suasque.
<ilias latina 1.339> Interea toto Menelaus in agmine Troum
<ilias latina 1.340> Quaerit Alexandrum uictorque huc fertur et illuc.
<ilias latina 1.341> Quem frater socias acuens in bella cateruas
<ilias latina 1.342> Adiuuat et forti pulsos Phrygas increpat ore
<ilias latina 1.343> Seruarique iubet leges Helenamque reposcit.
<ilias latina 1.344> Dumque inter sese proceres certamen haberent,
<ilias latina 1.345> Concilium omnipotens habuit regnator Olympi
<ilias latina 1.346> Foederaque intento turbauit Pandarus arcu,
<ilias latina 1.347> Te, Menelae, petens; laterique uolatile telum
<ilias latina 1.348> Incidit et tunicam ferro squamisque rigentem
<ilias latina 1.349> Dissecat. Excedit pugna gemebundus Atrides
<ilias latina 1.350> Castraque tuta petit, quem doctus ab arte paterna
<ilias latina 1.351> Paeoniis curat iuuenis Podalirius herbis,
<ilias latina 1.352> Itque iterum in caedes horrendaque proelia uictor.
<ilias latina 1.353> Armauit fortes Agamemnonis ira Pelasgos
<ilias latina 1.354> Et dolor in pugnam cunctos communis agebat.
<ilias latina 1.355> Bellum ingens oritur multumque utrimque cruoris
<ilias latina 1.356> Funditur et totis sternuntur corpora campis
<ilias latina 1.357> Inque uicem Troumque cadunt Danaumque cateruae
<ilias latina 1.358> Nec requies datur ulla uiris: sonat undique Mauors
<ilias latina 1.359> Telorumque uolant cunctis e partibus imbres.
<ilias latina 1.360> Occidit Antilochi rigido demersus in umbras
<ilias latina 1.361> Ense Thalysiades optataque lumina linquit.
<ilias latina 1.362> Inde manu forti Graiorum terga prementem
<ilias latina 1.363> Occupat Anthemione satum Telamonius Aiax
<ilias latina 1.364> Et praedurato transfixit pectora telo:
<ilias latina 1.365> Purpuream uomit ille animam cum sanguine mixtam,
<ilias latina 1.366> Ora rigat moriens. Tum magnis Antiphus hastam
<ilias latina 1.367> Viribus aduersum conatus corpore toto
<ilias latina 1.368> Torquet in Aeaciden; telumque errauit ab hoste
<ilias latina 1.369> Inque hostem cecidit, transfixit et inguina Leucon:
<ilias latina 1.370> Concidit infelix prostratus uulnere forti
<ilias latina 1.371> Et carpit uirides moribundus dentibus herbas.
<ilias latina 1.372> Impiger Atrides casu commotus amici
<ilias latina 1.373> Democoonta petit teloque aduersa trabali
<ilias latina 1.374> Tempora transadigit uaginaque horridus ensem
<ilias latina 1.375> Eripit; ille suis moriens resupinus in armis
<ilias latina 1.376> Concidit et terram moribundo uertice pulsat.
<ilias latina 1.377> Iamque Amarynciden saxi deiecerat ictu
<ilias latina 1.378> Piros Imbrasides dederatque silentibus umbris;
<ilias latina 1.379> Dumque auidus praedae iuuenem spoliare parabat,
<ilias latina 1.380> Desuper hasta uenit dextra librata Thoantis
<ilias latina 1.381> Perque uiri scapulas animosaque pectora transit;
<ilias latina 1.382> In uultus ruit ille suos calidumque cruorem
<ilias latina 1.383> Ore uomit stratusque super sua palpitat arma.
<ilias latina 1.384> Sanguine Dardanii manabant undique campi,
<ilias latina 1.385> Manabant amnes passim. Pugnabat ubique
<ilias latina 1.386> Immixtis ardens amborum exercitus armis
<ilias latina 1.387> Et modo Troianis uirtus, modo crescit Achiuis
<ilias latina 1.388> Laetaque per uarios petitur uictoria casus.
<ilias latina 1.389> Hic postquam Danaum longe cedentia uidit
<ilias latina 1.390> Agmina Tydides tumidumque increscere Martem,
<ilias latina 1.391> In medias acies, qua plurimus imminet hostis,
<ilias latina 1.392> Irruit et uersas prosternit caede phalangas;
<ilias latina 1.393> Huc illuc ensemque ferox hastamque coruscat.
<ilias latina 1.394> Bellica Pallas adest flagrantiaque ignibus arma
<ilias latina 1.395> Adiuuat atque animos iuueni uiresque ministrat.
<ilias latina 1.396> Ille, boum ueluti uiso grege saeua leaena,
<ilias latina 1.397> Quam stimulat ieiuna fames, ruit agmina contra
<ilias latina 1.398> Et prostrata necat uesano corpora dente,
<ilias latina 1.399> Sic ruit in medios hostes Calydonius heros,
<ilias latina 1.400> Virginis armigerae monitis et numine tutus.
<ilias latina 1.401> Conuersi dant terga Phryges, fugientibus ille
<ilias latina 1.402> Instat et exstructos morientum calcat aceruos.
<ilias latina 1.403> Dumque ferit sternitque uiros, uidet ecce Daretis
<ilias latina 1.404> Aduerso stantes furibundus in agmine natos,
<ilias latina 1.405> Phegeaque Idaeumque simul; quem cuspide Phegeus
<ilias latina 1.406> Occupat ante graui, sed uulnera depulit umbo
<ilias latina 1.407> Vitatumque solo ferrum stetit. Haud mora: totis
<ilias latina 1.408> Ingentem torquet Tydides uiribus hastam
<ilias latina 1.409> Transadigitque uiri pectus: pars cuspidis ante
<ilias latina 1.410> Eminet et prodit scapulis pars altera fossis.
<ilias latina 1.411> Hunc ubi fundentem calidum de pectore flumen
<ilias latina 1.412> Versantemque oculos animamque per ora uomentem
<ilias latina 1.413> Conspexit frater, stricto celer aduolat ense
<ilias latina 1.414> Germanique cupit fatorum exsistere uindex.
<ilias latina 1.415> Sed neque uim saeui nec fortia sustinet arma
<ilias latina 1.416> Tydidae contraque tamen defendere temptat.
<ilias latina 1.417> Vt uolucris, discerpta sui cum corpora nati
<ilias latina 1.418> Accipitrem laniare uidet nec tendere contra,
<ilias latina 1.419> Auxilium neque ferre suo ualet anxia nato
<ilias latina 1.420> Quodque potest, leuibus plaudit sua pectora pennis,
<ilias latina 1.421> Sic hostem Idaeus germani caede superbum
<ilias latina 1.422> Spectat atrox miseroque nequit succurrere fratri
<ilias latina 1.423> Et, nisi cessisset, dextra cecidisset eadem.
<ilias latina 1.424> Nec minus in Teucros armis furit alter Atrides
<ilias latina 1.425> Insequiturque acies et ferro funera miscet.
<ilias latina 1.426> Obuius huic fatis occurrit ductus iniquis
<ilias latina 1.427> Infelix Odius, quem uastae cuspidis ictu
<ilias latina 1.428> Sternit et ingenti scapulas transuerberat hasta.
<ilias latina 1.429> Hinc petit Idomeneus aduersa parte ruentem
<ilias latina 1.430> Maeoniden Phaestum, cuius post funera laetus
<ilias latina 1.431> Et Strophio genitum Stygias demittit ad umbras.
<ilias latina 1.432> Meriones Phereclum librata percutit hasta
<ilias latina 1.433> Pedaeumque Meges. Tum uastis horridus armis
<ilias latina 1.434> Eurypylus gladio uenientem Hypsenora fundit
<ilias latina 1.435> Et pariter uita iuuenem spoliauit et armis.
<ilias latina 1.436> Parte alia uolitat sinuoso Pandarus arcu
<ilias latina 1.437> Tydidenque oculis immensa per agmina quaerit;
<ilias latina 1.438> Quem postquam Troum sternentem corpora uidit,
<ilias latina 1.439> Horrida contento derexit spicula cornu
<ilias latina 1.440> Et summas umeri destringit acumine partes.
<ilias latina 1.441> Tum uero ardescit iuuenis Calydonius ira
<ilias latina 1.442> In mediasque acies animosi more leonis
<ilias latina 1.443> Fertur et Astynoum, magnum quoque Hypirona fundit,
<ilias latina 1.444> Comminus hunc gladio, iaculo ferit eminus illum;
<ilias latina 1.445> Inde premit Polyidon Abantaque cuspide forti
<ilias latina 1.446> Et notum bello Xanthum uastumque Thoonem.
<ilias latina 1.447> Post hos infestus Chromiumque et Echemmona telo
<ilias latina 1.448> Proturbat celeri pariterque ad Tartara mittit.
<ilias latina 1.449> Tu quoque Tydidae prostratus, Pandare, dextra
<ilias latina 1.450> Occidis, infelix, accepto uulnere tristi,
<ilias latina 1.451> Dextera qua naris fronti coniungitur imae;
<ilias latina 1.452> Dissipat et cerebrum galeae cum parte reuulsum
<ilias latina 1.453> Ossaque confossa spargit Tydideus ensis.
<ilias latina 1.454> Iamque manum Aeneas simul et Calydonius heros
<ilias latina 1.455> Contulerant, iactis inter se comminus hastis;
<ilias latina 1.456> Vndique rimabant inimico corpora ferro,
<ilias latina 1.457> Et modo cedebant retro, modo deinde coibant.
<ilias latina 1.458> Postquam utrique diu steterant nec uulnera magnus
<ilias latina 1.459> Qua daret infesto Tydides ense uidebat,
<ilias latina 1.460> Saxum ingens medio quod forte iacebat in agro,
<ilias latina 1.461> Bis seni quod uix iuuenes tellure mouerent,
<ilias latina 1.462> Sustulit et magno conamine misit in hostem.
<ilias latina 1.463> Ille ruit prostratus humi cum fortibus armis,
<ilias latina 1.464> Quem Venus aetherias genetrix delapsa per auras
<ilias latina 1.465> Accipit et nigra corpus caligine condit.
<ilias latina 1.466> Non tulit Oenides animo nebulasque per ipsas
<ilias latina 1.467> Fertur et in Venerem flagrantibus irruit armis,
<ilias latina 1.468> Et neque quem demens ferro petat inspicit aruis
<ilias latina 1.469> Caelestemque manum mortali uulnerat hasta.
<ilias latina 1.470> Icta petit caelum terris Cytherea relictis
<ilias latina 1.471> Atque ibi sidereae queritur sua uulnera matri.
<ilias latina 1.472> Dardanium Aenean seruat Troianus Apollo
<ilias latina 1.473> Accenditque animos iterumque ad bella reducit.
<ilias latina 1.474> Vndique consurgunt acies et puluere caelum
<ilias latina 1.475> Conditur horrendisque sonat clamoribus aether.
<ilias latina 1.476> Hic alius rapido deiectus in aequora curru
<ilias latina 1.477> Proteritur pedibusque simul calcatur equorum
<ilias latina 1.478> Atque alius uolucri traiectus corpora telo
<ilias latina 1.479> Quadrupedis tergo pronus ruit; illius ense
<ilias latina 1.480> Deiectum longe caput a ceruice cucurrit;
<ilias latina 1.481> Hic iacet exanimis fuso super arma cerebro:
<ilias latina 1.482> Sanguine manat humus, campi sudore madescunt.
<ilias latina 1.483> Emicat interea Veneris pulcherrima proles
<ilias latina 1.484> Densaque Graiorum premit agmina nudaque late
<ilias latina 1.485> Terga metit gladio funestaque proelia miscet.
<ilias latina 1.486> Nec cessat spes una Phrygum fortissimus Hector
<ilias latina 1.487> Sternere caede uiros atque agmina uertere Graium.
<ilias latina 1.488> Vt lupus in campis pecudes cum uidit apertis
<ilias latina 1.489>(Non actor gregis ipse, comes non horrida terret
<ilias latina 1.490> Turba canum), fremit esuriens et neglegit omnes
<ilias latina 1.491> In mediosque greges auidus ruit, haut secus Hector
<ilias latina 1.492> Inuadit Danaos et territat ense cruento.
<ilias latina 1.493> Deficiunt Graiorum acies, Phryges acrius instant
<ilias latina 1.494> Attolluntque animos: geminat uictoria uires.
<ilias latina 1.495> Vt uidit socios infesto cedere Marte,
<ilias latina 1.496> Rex Danaum sublimis equo uolat agmina circum
<ilias latina 1.497> Hortaturque duces animosque in proelia firmat.
<ilias latina 1.498> Mox ipse in medios audax se proripit hostes
<ilias latina 1.499> Oppositasque acies stricto diuerberat ense.
<ilias latina 1.500> Vt Libycus cum forte leo procul agmina uidit
<ilias latina 1.501> Laeta boum passim uirides errare per herbas,
<ilias latina 1.502> Attollit ceruice iubas sitiensque cruoris
<ilias latina 1.503> In mediam erecto contendit pectore turbam,
<ilias latina 1.504> Sic ferus Atrides aduersos fertur in hostes
<ilias latina 1.505> Infestasque Phrygum proturbat cuspide turmas.
<ilias latina 1.506> Virtus clara ducis uires accendit Achiuum
<ilias latina 1.507> Et spes exacuit languentia militis arma:
<ilias latina 1.508> Funduntur Teucri, Danai laetantur ouantes.
<ilias latina 1.509> Tandem hic Aenean immisso tendere curru
<ilias latina 1.510> Conspicit Atrides: stricto concurrere ferro
<ilias latina 1.511> Comparat et iaculum, quantum furor ipse mouebat,
<ilias latina 1.512> Viribus intorquet, quod detulit error ab illo
<ilias latina 1.513> Pectus in aurigae stomachoque infigitur alto;
<ilias latina 1.514> Ille ruens ictu media inter lora rotasque
<ilias latina 1.515> Voluitur et uitam calido cum sanguine fundit.
<ilias latina 1.516> Ingemit Aeneas curruque animosus ab alto
<ilias latina 1.517> Desilit et ualido Crethona<que> comminus ictu
<ilias latina 1.518> Orsilochumque ferit, quorum post funera uictus
<ilias latina 1.519> Paphlagonum ductor Menelai concidit armis,
<ilias latina 1.520> Antilochique Mydon. Post hos Iouis inclita proles
<ilias latina 1.521> Sarpedon bellum funestaque proelia miscet.
<ilias latina 1.522> Quem contra infelix non aequis dimicat armis
<ilias latina 1.523> Tlepolemus magno satus Hercule, sed neque uires
<ilias latina 1.524> Hunc seruare patris nec tot potuere labores,
<ilias latina 1.525> Quin caderet tenuemque daret de corpore uitam.
<ilias latina 1.526> Saucius egreditur medio certamine belli
<ilias latina 1.527> Sarpedon fraudisque subit commentor Vlixes
<ilias latina 1.528> Et septem iuuenum fortissima corpora fundit.
<ilias latina 1.529> Hinc pugnat patriae columen Mauortius Hector,
<ilias latina 1.530> Illinc Tydides: sternuntur utrimque uirorum
<ilias latina 1.531> Corpora per campos et sanguine prata rigantur.
<ilias latina 1.532> Pugnat bellipotens casta cum Pallade Mauors
<ilias latina 1.533> Ingentemque mouet clipeum, quem sancta uirago
<ilias latina 1.534> Egit et extrema percussum cuspide caedit
<ilias latina 1.535> Attonitumque simul caelum petere ipsa coegit.
<ilias latina 1.536> Hic ille aetherio queritur sua uulnera regi
<ilias latina 1.537> Saucius et magni genitoris iurgia suffert.
<ilias latina 1.538> Interea magnis Acamantem uiribus Aiax
<ilias latina 1.539> Interimit uastumque capit Menelaus Adrastum
<ilias latina 1.540> Et rapit ad classes manibus post terga reuinctis,
<ilias latina 1.541> Vt ui deducat laetos ex hoste triumphos.
<ilias latina 1.542> Incumbunt Danai, cedit Troiana iuuentus
<ilias latina 1.543> Tergaque nuda tegit. Sensit Mauortius Hector
<ilias latina 1.544> Pro Danais pugnare deos ualidasque suorum
<ilias latina 1.545> Virginis armigerae subduci numine uires
<ilias latina 1.546> Continuoque petit muros Hecubamque uocari
<ilias latina 1.547> Imperat et diuae placari numina suadet.
<ilias latina 1.548> Protinus armatas innuptae Palladis arces
<ilias latina 1.549> Iliades subeunt: festis altaria sertis
<ilias latina 1.550> Exornant caeduntque sacras ex more bidentes.
<ilias latina 1.551> Dumque preces Hecube supplex ad templa Mineruae
<ilias latina 1.552> Pro caris genetrix natis et coniuge fundit,
<ilias latina 1.553> Interea Glaucus stricto decernere ferro
<ilias latina 1.554> Cum Diomede parat nomenque genusque roganti
<ilias latina 1.555> Qui sit et unde ferat, magnis cum uiribus hastam
<ilias latina 1.556> Mittere temptabat; temptanti Aetolius heros:
<ilias latina 1.557>"Quo ruis?"- exclamat- "quae te, scelerate, furentem
<ilias latina 1.558> Mens agit imparibus mecum concurrere telis?
<ilias latina 1.559> Hospitis arma uides, Veneris qui uulnere dextram
<ilias latina 1.560> Perculit et summo pupugit certamine Martem.
<ilias latina 1.561> Pone truces animos infestaque tela coerce."
<ilias latina 1.562> Post haec inter se posito certamine pugnae
<ilias latina 1.563> Commutant clipeos inimicaque proelia linquunt.
<ilias latina 1.564> Colloquium petit interea fidissima coniunx
<ilias latina 1.565> Hectoris Andromache paruumque ad pectora natum
<ilias latina 1.566> Astyanacta tenet, cuius dum maximus heros
<ilias latina 1.567> Oscula parua petit, subito perterritus infans
<ilias latina 1.568> Conuertit timidos materna ad pectora uultus
<ilias latina 1.569> Terribilemque fugit galeam cristamque comantem.
<ilias latina 1.570> Vtque caput iuuenis posito detexerat aere,
<ilias latina 1.571> Protinus infantem geminis amplectitur ulnis
<ilias latina 1.572> Attollensque manus: "Precor, o pater optime"- dixit-
<ilias latina 1.573>"Vt meus hic, pro quo tua numina, natus, adoro,
<ilias latina 1.574> Virtutes patrias primis imitetur ab annis."
<ilias latina 1.575> Haec ait et portis acies petit acer apertis,
<ilias latina 1.576> Vna deinde Paris. Postquam in certamina uentum est,
<ilias latina 1.577> Protinus in medium procedit maximus Hector
<ilias latina 1.578> Graiorumque duces inuictis prouocat armis.
<ilias latina 1.579> Nec mora: continuo fraudis commentor Vlixes
<ilias latina 1.580> Et ferus Idomeneus et notus gente paterna
<ilias latina 1.581> Meriones Graiumque simul dux acer Atrides
<ilias latina 1.582> Aiacesque duo <et> claris speciosus in armis
<ilias latina 1.583> Eurypylus magnoque Thoas Andraemone natus
<ilias latina 1.584> Quique manum Veneris uiolauit uulnere tristi
<ilias latina 1.585> Procedunt; aberat nam Troum terror Achilles
<ilias latina 1.586> Et cithara dulci durum lenibat amorem.
<ilias latina 1.587> Ergo ubi deiectis auratam regis Atridae
<ilias latina 1.588> Sortibus in galeam magnus processerat Aiax,
<ilias latina 1.589> Principio iactis committunt proelia telis:
<ilias latina 1.590> Mox rigidos stringunt enses et fortibus armis
<ilias latina 1.591> Decernunt partesque oculis rimantur apertas
<ilias latina 1.592> Et modo terga petunt, duros modo fortibus ictus
<ilias latina 1.593> Depellunt clipeis; ingens ad sidera clamor
<ilias latina 1.594> Tollitur et uastis impletur uocibus aer.
<ilias latina 1.595> Non sic saetigeri exacuunt feruoribus iras
<ilias latina 1.596> Pectoribusque petunt uastis, modo dentibus uncis
<ilias latina 1.597> Alterni librant gladios et uulnera miscent.
<ilias latina 1.598> Fortia terga premunt spumantque per ora uicissim;
<ilias latina 1.599> Fumiferae nubes concretaque fulgura et ignes
<ilias latina 1.600> Iactantur magnoque implentur murmure siluae.
<ilias latina 1.601> Tales Priamides ardorque Aiacis in armis
<ilias latina 1.602> Tandem animis teloque furens Telamonius Aiax
<ilias latina 1.603> Insignem bello petit Hectora, quaque patebat
<ilias latina 1.604> Nuda uiri ceruix, fulgentem derigit ensem.
<ilias latina 1.605> Ille ictum celeri praeuidit callidus astu
<ilias latina 1.606> Tergaque summisit ferrumque umbone repellit.
<ilias latina 1.607> Sed leuis extremas clipei perlabitur oras
<ilias latina 1.608> Ensis et exiguo ceruicem uulnere libat.
<ilias latina 1.609> Acrius impugnans rursus consurgit in hostem
<ilias latina 1.610> Priamides nec iam ferro Telamone creatum,
<ilias latina 1.611> Sed magno saxi iactu petit. At ferus Aiax
<ilias latina 1.612> Ingentem clipeo septemplice reppulit ictum
<ilias latina 1.613> Et iuuenem saxo percussum sternit eodem.
<ilias latina 1.614> Quem leuat exceptum Grais inimicus Apollo
<ilias latina 1.615> Integratque animum; iam rursus ad arma coibant
<ilias latina 1.616> Stringebantque iterum gladios, cum fessus in undas
<ilias latina 1.617> Coeperat igniferos Titan immergere currus
<ilias latina 1.618> Noxque subire polum: iuxta mittuntur, utrosque
<ilias latina 1.619> Qui dirimant a caede uiros, nec segnius illi
<ilias latina 1.620> Deponunt animos. Tunc bello maximus Hector:
<ilias latina 1.621>"Quae te terra uirum, qui te genuere parentes?
<ilias latina 1.622> Viribus es proles generosa atque inclita"- dixit.
<ilias latina 1.623> At contra se ferre parat Telamonius Aiax:
<ilias latina 1.624>"Hesiona de matre uides Telamone creatum,
<ilias latina 1.625> Nobilis est domus et fama generosa propago."
<ilias latina 1.626> Hector, ut Hesionae nomen casusque recordans:
<ilias latina 1.627>"Absistamus"- ait- "sanguis communis utrique est",
<ilias latina 1.628> Et prior Aeaciden aurato munerat ense
<ilias latina 1.629> Inque uicem, quo se bellator cinxerat Aiax,
<ilias latina 1.630> Accipit insignem uario caelamine balteum.
<ilias latina 1.631> Post haec extemplo Graium Troumque cateruae
<ilias latina 1.632> Discedunt caelumque tegit nox atra tenebris.
<ilias latina 1.633> Implentur dapibus largis Bacchique liquore
<ilias latina 1.634> Atque auidi placido tradunt sua corpora somno.
<ilias latina 1.635> Postera cum primum stellas Aurora fugarat,
<ilias latina 1.636> In coetum uenere Phryges. Tunc maximus Hector
<ilias latina 1.637> Cum sociis memorans hesternae funera caedis
<ilias latina 1.638> Suadet ut inuictis Helene reddatur Achiuis
<ilias latina 1.639> Praedaque quae duros Menelai mulceat ignes
<ilias latina 1.640> Idque placet cunctis. Tunc saeuo missus Atridae
<ilias latina 1.641> Pertulit Idaeus Troum mandata; neque ille
<ilias latina 1.642> Aut animum praedae aut dictis accommodat aures,
<ilias latina 1.643> Vltro etiam castris Idaeum excedere iussit.
<ilias latina 1.644> Paruit is monitis iterumque ad castra reuersus
<ilias latina 1.645> Troiae contemptum duro se reddit ab hoste.
<ilias latina 1.646> Interea Danai confusi caede suorum
<ilias latina 1.647> Ingentes struxere pyras collectaque passim
<ilias latina 1.648> Fortia tradiderunt sociorum corpora flammis.
<ilias latina 1.649> Tum renouant fossas et uallum robore cingunt.
<ilias latina 1.650> Vt nitidum Titan radiis patefecerat orbem,
<ilias latina 1.651> Conuocat in coetum superos Iouis et monet, armis
<ilias latina 1.652> Ne contra sua dicta uelint contendere diui.
<ilias latina 1.653> Ipse per aetherias caeli delabitur auras
<ilias latina 1.654> Vmbrosisque simul consedit montibus Idae.
<ilias latina 1.655> Inde acies uidet Iliacas dextraque potenti
<ilias latina 1.656> Sustinet auratas aequato pondere lances
<ilias latina 1.657> Fataque dura Phrygum casusque expendit Achiuum
<ilias latina 1.658> Et Graium clades grauibus praeponderat armis.
<ilias latina 1.659> Interea Danaos ingenti concitus ira
<ilias latina 1.660> Priamides agit et totis grauis imminet armis
<ilias latina 1.661> Vnum quippe decus Phrygiae. Turbantur Achiui
<ilias latina 1.662> Doricaque ingenti complentur castra tumultu.
<ilias latina 1.663> Hortatur socios muris inclusus Atrides
<ilias latina 1.664> Languentesque animos iuuenum in certamina firmat.
<ilias latina 1.665> Princeps Tydides fulgens ardentibus armis
<ilias latina 1.666> Per medios hostes immani pondere fertur.
<ilias latina 1.667> Hic illi occurrit fatis Agelaus iniquis,
<ilias latina 1.668> Telum immane manu quatiens, quem maximus heros
<ilias latina 1.669> Occupat et duro medium transuerberat ense.
<ilias latina 1.670> Hinc Phrygas Aiacis uastis protectus in armis
<ilias latina 1.671> Teucer agit spargitque leues in terga sagittas.
<ilias latina 1.672> Gorgythiona ferum letali uulnere fundit;
<ilias latina 1.673> Mox alias acies petit aurigamque superbi
<ilias latina 1.674> Hectoris obtruncat, quem saxo Troius heros
<ilias latina 1.675> Occupat excussoque incautum proterit arcu.
<ilias latina 1.676> Ast illum fidi rapiunt de caede sodales
<ilias latina 1.677> Prostratumque leuant. Ruit undique turbidus Hector
<ilias latina 1.678> Aduersasque acies infesta cuspide terret.
<ilias latina 1.679> Se rursus Danai turbati caede suorum
<ilias latina 1.680> Conuertunt iterumque leues in castra cateruae
<ilias latina 1.681> Confugiunt portasque obiecto robore firmant.
<ilias latina 1.682> At Phryges obsidunt inclusos aggere Graios
<ilias latina 1.683> Excubituque premunt muros flammisque coronant.
<ilias latina 1.684> Cetera per campos sternunt sua corpora pubes
<ilias latina 1.685> Indulgentque mero curas<que> animosque resoluunt.
<ilias latina 1.686> Attoniti Danaum proceres discrimine tanto
<ilias latina 1.687> Nec dapibus releuant animos nec corpora curant,
<ilias latina 1.688> Sed miseri sua fata gemunt. Mox Nestore pulsi
<ilias latina 1.689> Legatos mittunt dextramque hortantur Achillis,
<ilias latina 1.690> Vt ferat auxilium miseris. Thetideius heros
<ilias latina 1.691> Nec Danaum capit aure preces nec munera regis
<ilias latina 1.692> Vlla referre cupit; non illum redditus ignis
<ilias latina 1.693> Aut intacta suo Briseis corpore mouit.
<ilias latina 1.694> Irrita legati referunt responsa Pelasgis
<ilias latina 1.695> Et dapibus curant animos lenique sopore.
<ilias latina 1.696> Alterius tenebrae tarde labentibus astris
<ilias latina 1.697> Restabatque super tacitae pars tertia noctis,
<ilias latina 1.698> Cum Danaum iussu castris Aetolius heros
<ilias latina 1.699> Egreditur sociumque sibi delegit Vlixem,
<ilias latina 1.700> Qui secum tacitae sublustri noctis in umbra
<ilias latina 1.701> Scrutetur studio quae sit fiducia Troum
<ilias latina 1.702> Quidue agitent quantasue parent in proelia uires.
<ilias latina 1.703> Dumque iter horrendum loca pernoctata pauentes
<ilias latina 1.704> Carpebant, uenit ecce Dolon, quem Troia pubes
<ilias latina 1.705> Miserat, ut Danaum sollerti pectore uires
<ilias latina 1.706> Perspiceret sensusque ducum plebisque referret.
<ilias latina 1.707> Quem procul ut uidit socius Diomedis Vlixes,
<ilias latina 1.708> Abdiderant occultantes sua corpora furtim
<ilias latina 1.709> Post densos frutices, dum spe percussus inani
<ilias latina 1.710> Tros Eumediades cursu praecederet illos,
<ilias latina 1.711> Ne facile oppressus gressum in sua castra referret.
<ilias latina 1.712> Post, ubi transierat fidens animoque manuque,
<ilias latina 1.713> Prosiluere uiri iuuenemque euadere cursu
<ilias latina 1.714> Conantem capiunt ferroque manuque minantur.
<ilias latina 1.715> Ille timore pauens: "Vitam concedite"- dixit-,
<ilias latina 1.716>"Hoc unum satis est; quodsi perstatis in ira,
<ilias latina 1.717> Quanta ex morte mea capietis praemia laudis?
<ilias latina 1.718> At si cur ueniam tacitis exquiritis umbris:
<ilias latina 1.719> Maxima Troia mihi currum promisit Achillis
<ilias latina 1.720> Si uestras cepisset opes. Haec dona secutus
<ilias latina 1.721> In dubios casus, coram quod cernitis ipsi,
<ilias latina 1.722> Infelix cecidi. Nunc uos per numina diuum,
<ilias latina 1.723> Per mare, per Ditis fluctus obtestor opaci,
<ilias latina 1.724> Ne rapere hanc animam crudeli caede uelitis.
<ilias latina 1.725> Haec pro concessa referetis dona salute:
<ilias latina 1.726> Consilium Priami regis remque ordine gentis
<ilias latina 1.727> Expediam Phrygiae." Postquam quid Troia pararet
<ilias latina 1.728> Cognouere uiri, fauces mucrone recluso
<ilias latina 1.729> Detrudunt iuuenis. Post haec tentoria Rhesi
<ilias latina 1.730> Intrant atque ipsum somno uinoque sepultum
<ilias latina 1.731> Obtruncant spoliantque uirum fusosque per herbam
<ilias latina 1.732> Exanimant socios. Tum tristi caede peracta
<ilias latina 1.733> Praeda umeros onerant, multo et candore nitentes
<ilias latina 1.734> Thracas equos rapiunt, quos nec praecederet Eurus
<ilias latina 1.735> Nec posset uolucri cursu superare sagitta.
<ilias latina 1.736> Inde iterum Argolicas primae sub tempore lucis
<ilias latina 1.737> Ad classes redeunt, quos Nestoris accipit aetas
<ilias latina 1.738> Ac recipit portis. Postquam sua castra tenebant,
<ilias latina 1.739> Facta duci referunt: laudat Pelopeius heros,
<ilias latina 1.740> Fessaque iucundae tradunt sua membra quieti.
<ilias latina 1.741> Lux exorta uiros in pristina bella remisit,
<ilias latina 1.742> Instaurantque animos recreato milite pugnae
<ilias latina 1.743> Dardanidum Danaumque duces: uolat undique nubes
<ilias latina 1.744> Telorum et ferro ferrum sonat, undique mixtis
<ilias latina 1.745> Inter se strident mucronibus: instat utrimque
<ilias latina 1.746> Densa acies mixtusque fluit cum sanguine sudor.
<ilias latina 1.747> Tandem feruenti Danaum rex concitus ira
<ilias latina 1.748> Antiphon ingenti prostratum uulnere fundit
<ilias latina 1.749> Pisandrumque simul fratremque ad bella ruentem
<ilias latina 1.750> Hippolochum; post hos gladio petit Iphidamanta.
<ilias latina 1.751> Hic frater dextram iaculo ferit; ille dolore
<ilias latina 1.752> Acrior accepto fugientem Antenore natum
<ilias latina 1.753> Persequitur traxitque ferox cum uulnere poenas.
<ilias latina 1.754> Hector tunc pugnae subit acri concitus ira
<ilias latina 1.755> Priamides et percussos agit undique Graios;
<ilias latina 1.756> Nec Paris hostiles cessat prosternere turmas
<ilias latina 1.757> Eurypylique femur contento uulnerat arcu.
<ilias latina 1.758> Incumbunt Troes, fugiunt in castra Pelasgi
<ilias latina 1.759> Viribus exhaustis et uastis undique firmant
<ilias latina 1.760> Obicibus muros. Tum saxo Martius Hector
<ilias latina 1.761> Perfringit portas ferrataque robora laxat.
<ilias latina 1.762> Irrumpunt aditus Phryges atque in limine primo
<ilias latina 1.763> Restantes sternunt Graios ualloque cateruas
<ilias latina 1.764> Deturbant, alii scalas in moenia poscunt
<ilias latina 1.765> Et iaciunt ignes: auget uictoria uires.
<ilias latina 1.766> De muris pugnant Danai turresque per altas.
<ilias latina 1.767> Saxa uolant, subeunt acta testudine Troes
<ilias latina 1.768> Ascenduntque aditus et portis uiribus instant.
<ilias latina 1.769> Turbati fugiunt omnes iam castra Pelasgi
<ilias latina 1.770> Et scandunt puppes. Vrget Troiana iuuentus
<ilias latina 1.771> Telaque crebra iacit: resonat clamoribus aether.
<ilias latina 1.772> Neptunus uires Danais animumque ministrat:
<ilias latina 1.773> Pugna ingens oritur, furit istinc hostis et illinc.
<ilias latina 1.774> Idomenei dextra cadit Asius; Hector atrocem
<ilias latina 1.775> Amphimachum obtruncat nec non occumbit in armis
<ilias latina 1.776> Anchisae gener Alcathous, quem fuderat ense
<ilias latina 1.777> Magnanimus ductor Rhytieus. Tunc feruidus hasta
<ilias latina 1.778> Deiphobus ferit Ascalaphum mergitque sub undas.
<ilias latina 1.779> Hector ubique ferus uiolento pectore saeuit,
<ilias latina 1.780> Quem saxo ingenti percussum maximus Aiax
<ilias latina 1.781> Depulit et toto prostratum corpore fudit.
<ilias latina 1.782> Concurrit Troiana manus iuuenemque uomentem
<ilias latina 1.783> Sanguineos fluctus Xanthi lauere fluentis.
<ilias latina 1.784> Inde iterum ad pugnam redeunt; fit maxima caedes
<ilias latina 1.785> Amborum et manat tellus infecta cruore.
<ilias latina 1.786> Polydamas ualido Prothoenora percutit ictu,
<ilias latina 1.787> Archelochumque Antenoriden Telamonius Aiax,
<ilias latina 1.788> Boeotumque Acamas Promachum, quem sternit atrocis
<ilias latina 1.789> Penelei dextra; inde cadit Priameia pubes
<ilias latina 1.790> Acrius insurgunt Troes ad Achaica bella
<ilias latina 1.791><>
<ilias latina 1.792> Pulsa metu uallumque et muros aggere saeptos
<ilias latina 1.793> Transiliunt, alii fossas uoluuntur in ipsas.
<ilias latina 1.794> Aduolat interea Danaum metus impiger Hector:
<ilias latina 1.795> Confugiunt iterum ad classes Agamemnonis alae
<ilias latina 1.796> Atque inde aduersis propellunt uiribus hostem.
<ilias latina 1.797> Fit pugna ante rates, saeuit Mauortius Hector
<ilias latina 1.798> Et poscit flammas totamque incendere classem
<ilias latina 1.799> Apparat. Huic ualidis obsistit uiribus Aiax,
<ilias latina 1.800> Stans prima in puppi, clipeoque incendia saeua
<ilias latina 1.801> Sustinet et solus defendit mille carinas.
<ilias latina 1.802> Hinc iaciunt Danai robustae cuspidis hastas,
<ilias latina 1.803> Illinc ardentes taedas Phryges undique iactant;
<ilias latina 1.804> Per uastos sudor pugnantum defluit artus.
<ilias latina 1.805> Non ualet ulterius cladem spectare suorum
<ilias latina 1.806> Patroclus subitoque armis munitus Achillis
<ilias latina 1.807> Prouolat et falsa conterret imagine Troas.
<ilias latina 1.808> Qui modo turbabant Danaos animoque fremebant,
<ilias latina 1.809> Nunc trepidi fugiunt, fugientibus imminet ille
<ilias latina 1.810> Perturbatque ferox acies uastumque per agmen
<ilias latina 1.811> Sternit et ingenti Sarpedona uulnere fundit
<ilias latina 1.812> Et nunc hos cursu nunc illos praeterit ardens
<ilias latina 1.813> Proeliaque horrendi sub imagine uersat Achillis.
<ilias latina 1.814> Quem postquam socias miscentem caede cateruas
<ilias latina 1.815> Turbantemque acies respexit feruidus Hector,
<ilias latina 1.816> Tollit atrox animos uastisque immanis in armis
<ilias latina 1.817> Occurrit contra magnoque hunc increpat ore:
<ilias latina 1.818>"Huc, age, huc conuerte gradum, fortissime Achilles:
<ilias latina 1.819> Iam nosces ultrix quid Troica dextera possit
<ilias latina 1.820> Et quantum bello ualeat fortissimus Hector.
<ilias latina 1.821> Nam licet ipse suis Mauors te protegat armis,
<ilias latina 1.822> Inuito tamen haec perimet te dextera Marte."
<ilias latina 1.823> Ille silet spernitque minas animosaque dicta,
<ilias latina 1.824> Vt quem mentitur uerus credatur Achilles.
<ilias latina 1.825> Tunc prior intorquet collectis uiribus hastam
<ilias latina 1.826> Dardanides, quam prolapsam celeri excipit ictu
<ilias latina 1.827> Patroclus redditque uices et, mutua dona,
<ilias latina 1.828> Quod clipeo excussum uiridi tellure resedit.
<ilias latina 1.829> Tunc rigidos stringunt enses et comminus armis
<ilias latina 1.830> Inter se miscent, donec Troianus Apollo
<ilias latina 1.831> Mentitos uultus simulati pandit Achillis
<ilias latina 1.832> Denudatque uirum, quem bello maximus Hector
<ilias latina 1.833> Pugnantem falsis postquam deprendit in armis,
<ilias latina 1.834> Irruit et iuuenem nudato pectore ferro
<ilias latina 1.835> Traicit et uictor Vulcania detrahit arma.
<ilias latina 1.836> Vindicat exstincti corpus Telamonius Aiax
<ilias latina 1.837> Oppositoque tegit clipeo. Priameia pubes
<ilias latina 1.838> Laetitia exsultat, Danai sua uulnera maerent.
<ilias latina 1.839> Interea iuuenis tristi cum pube suorum
<ilias latina 1.840> Nestorides in castra ferunt miserabile corpus.
<ilias latina 1.841> Tunc ut Pelidae aures diuerberat horror,
<ilias latina 1.842> Palluit infelix iuuenis, calor ossa reliquit;
<ilias latina 1.843> Membra simul lacrimans materno innectit amictu,
<ilias latina 1.844> Deflens Aeacides tristi de caede sodalis;
<ilias latina 1.845> Vnguibus ora secat comptosque in puluere crines
<ilias latina 1.846> Deformat, scindit firmo de pectore uestes
<ilias latina 1.847> Et super exstincti prostratus membra sodalis
<ilias latina 1.848> Crudeles fundit questus atque oscula figit.
<ilias latina 1.849> Mox ubi depositi gemitus lacrimaeque quierunt:
<ilias latina 1.850>"Non impune mei laetabere caede sodalis,
<ilias latina 1.851> Hector" ait "magnoque meo, uiolente, dolori
<ilias latina 1.852> Persolues poenas atque istis uictor in armis,
<ilias latina 1.853> In quibus exsultas, fuso moriere cruore."
<ilias latina 1.854> Post haec accensus furiis decurrit ad aequor
<ilias latina 1.855> Fortiaque arma Thetin supplex rogat: illa relictis
<ilias latina 1.856> Fluctibus auxilium Vulcani protinus orat.
<ilias latina 1.857> Excitat Aetnaeos calidis fornacibus ignes
<ilias latina 1.858> Mulciber et ualidis fuluum domat ictibus aurum.
<ilias latina 1.859> Mox effecta refert diuinis artibus arma.
<ilias latina 1.860> Euolat inde Thetis; quae postquam magnus Achilles
<ilias latina 1.861> Induit, in clipeum uultus conuertit atroces.
<ilias latina 1.862> Illic Ignipotens mundi caelauerat arcem
<ilias latina 1.863> Sideraque et liquidis redimitas undique nymphis
<ilias latina 1.864> Oceani terras et cinctum Nerea circum
<ilias latina 1.865> Astrorumque uices dimensaque tempora noctis,
<ilias latina 1.866> Quattuor et mundi partes, quantum Arctos ab Austro
<ilias latina 1.867> Et quantum occasus roseo distaret ab ortu,
<ilias latina 1.868> Lucifer unde suis, unde Hesperus unus uterque
<ilias latina 1.869> Exoreretur equis, et quantum in orbe mearet
<ilias latina 1.870> Luna caua et nitida lustraret lampade caelum;
<ilias latina 1.871> Addideratque fretis sua numina: Nerea magnum
<ilias latina 1.872> Oceanumque senem nec eundem Protea semper,
<ilias latina 1.873> Tritonasque feros et amantem Dorida fluctus;
<ilias latina 1.874> Fecerat et liquidas mira Nereidas arte.
<ilias latina 1.875> Terra gerit siluas horrendaque monstra ferarum
<ilias latina 1.876> Fluminaque et montes cumque altis oppida muris,
<ilias latina 1.877> In quibus exercent leges annosaque iura
<ilias latina 1.878> Certantes populi; sedet illic aequus utrisque
<ilias latina 1.879> Iudex et litem discernit fronte serena.
<ilias latina 1.880> Parte alia castae resonant Paeana puellae
<ilias latina 1.881> Dantque choros molles et tympana dextera pulsat;
<ilias latina 1.882> Ille lyrae graciles extenso pollice chordas
<ilias latina 1.883> Percurrit septemque modos modulatur auenis:
<ilias latina 1.884> Carmina componunt mundi resonantia motum.
<ilias latina 1.885> Rura colunt alii, sulcant grauia arua iuuenci
<ilias latina 1.886> Maturasque metit robustus messor aristas
<ilias latina 1.887> Et gaudet pressis immundus uinitor uuis;
<ilias latina 1.888> Tondent prata greges, pendent in rupe capellae.
<ilias latina 1.889> Haec inter mediis stabat Mars aureus armis,
<ilias latina 1.890>*quem diua poesis reliquae* circaque sedebant
<ilias latina 1.891> Anguineis maestae Clotho Lachesisque capillis.
<ilias latina 1.892> Talibus ornatus donis Thetideius heros
<ilias latina 1.893> In medias acies immani turbine fertur,
<ilias latina 1.894> Cui uires praebet casta cum Pallade Iuno
<ilias latina 1.895> Dantque animos iuueni. Vidit Cythereius heros
<ilias latina 1.896> Occurritque uiro, sed non cum uiribus aequis
<ilias latina 1.897> Aeacidae nec compar erat, tamen ira coegit
<ilias latina 1.898> Conferre inuictis iuuenem cum uiribus arma.
<ilias latina 1.899> Quem nisi seruasset magnarum rector aquarum,
<ilias latina 1.900> Vt profugus laetis Troiam repararet in aruis
<ilias latina 1.901> Augustumque genus claris summitteret astris,
<ilias latina 1.902> Non clarae gentis nobis mansisset origo.
<ilias latina 1.903> Inde agit Aeacides infesta cuspide Teucros
<ilias latina 1.904> Ingentemque modum prosternit caede uirorum,
<ilias latina 1.905> Sanguinis Hectorei sitiens. At Dardana pubes
<ilias latina 1.906> Confugit ad Xanthi rapidos perterrita fluctus
<ilias latina 1.907> Auxiliumque petit diuini fluminis; ille
<ilias latina 1.908> Instat et in mediis pugnatur gurgitis undis.
<ilias latina 1.909> Ira dabat uires; stringuntur sanguine ripae
<ilias latina 1.910> Sparsaque per totos uoluuntur corpora fluctus.
<ilias latina 1.911> At Venus et Phrygiae gentis tutator Apollo
<ilias latina 1.912> Cogunt in Danaos Xanthi consurgere fluctus,
<ilias latina 1.913> Vt fera terribili miscentem proelia dextra
<ilias latina 1.914> Obruat Aeaciden; qui protinus undique totis
<ilias latina 1.915> Exspatiatur aquis et uasto gurgite praeceps
<ilias latina 1.916> Voluitur atque uirum torrentibus impedit undis
<ilias latina 1.917> Praetardatque gradus. Ille omni corpore saeuas
<ilias latina 1.918> Contra pugnat aquas aduersaque flumina rumpit
<ilias latina 1.919> Et modo disiectos umeris modo pectore uasto
<ilias latina 1.920> Propellit fluctus. Quem longe prouida Iuno
<ilias latina 1.921> Asseruit, rapidae quia cederet, ignibus, undae,
<ilias latina 1.922> Sanctaque pugnarunt inter se numina diuum.
<ilias latina 1.923> Rursus agit Phrygias ingenti caede cateruas
<ilias latina 1.924> Horridus Aeacides bellique ardore resumpto
<ilias latina 1.925> Funereas acies horrendaque proelia miscet.
<ilias latina 1.926> Non illum uis ulla mouet, non saeua fatigant
<ilias latina 1.927> Pectora bellando; uires successus adauget.
<ilias latina 1.928> Percussi dubitant trepida formidine Troes
<ilias latina 1.929> Atque intra muros exhausta paene salute
<ilias latina 1.930> Confugiunt portasque obiecto robore firmant.
<ilias latina 1.931> Vnus tota salus in quo Troiana manebat
<ilias latina 1.932> Hector adest, quem non durae timor undique mortis,
<ilias latina 1.933> Non patriae tenuere preces, quin obuius iret
<ilias latina 1.934> Et contra magnum contendere uellet Achillem.
<ilias latina 1.935> Quem procul ut uidit tectum caelestibus armis,
<ilias latina 1.936> Ante oculos subito uisa est Tritonia Pallas
<ilias latina 1.937> Pertimuit clausisque fugit sua moenia circum
<ilias latina 1.938> Infelix portis, sequitur Nereius heros:
<ilias latina 1.939> In somnis ueluti, cum pectora terruit ira,
<ilias latina 1.940> Hic cursu super insequitur, fugere ille uidetur,
<ilias latina 1.941> Festinantque ambo, gressum labor ipse moratur,
<ilias latina 1.942> Alternis poterant insistere coepta periclis,
<ilias latina 1.943> Nec requies aderat, timor undique concitat iras.
<ilias latina 1.944> Spectant de muris miseri sua fata parentes
<ilias latina 1.945> Pallentemque uident supremo tempore natum
<ilias latina 1.946> Quem iam summa dies suprema luce premebat.
<ilias latina 1.947> Huic subito ante oculos similis Tritonia fratri
<ilias latina 1.948> Occurrens iuuenem simulato decipit ore;
<ilias latina 1.949> Nam cum Deiphobi tutum se credidit armis,
<ilias latina 1.950> Transtulit ad Danaos iterum sua numina Pallas.
<ilias latina 1.951> Concurrunt iactis inter se comminus hastis
<ilias latina 1.952> Inuicti iuuenes: hic uastis intonat armis,
<ilias latina 1.953> Ille hostem ualidum nequiquam umbone repellit
<ilias latina 1.954> Alternisque ferox mutat congressibus ictus.
<ilias latina 1.955> Sudor agit riuos, ensem terit horridus ensis
<ilias latina 1.956> Collatusque haeret pede pes et dextera dextrae.
<ilias latina 1.957> Hastam iam manibus saeuus librabat Achilles
<ilias latina 1.958> Inque uirum magnis emissam uiribus egit,
<ilias latina 1.959> Quam praeterlapsam uitauit callidus Hector.
<ilias latina 1.960> Exclamant Danai. Contra Priameius heros
<ilias latina 1.961> Vibratum iaculum Vulcania torquet in arma.
<ilias latina 1.962> Nec successus adest: nam duro inflectitur auro
<ilias latina 1.963> Dissiluitque mucro(==MU-CRO-). Gemuerunt agmina Troum.
<ilias latina 1.964> Concurrunt iterum collatis fortiter armis
<ilias latina 1.965> Inque uicem duros euitant comminus enses.
<ilias latina 1.966> Nec sufferre ualet ultra sortemque supremam
<ilias latina 1.967> Stantemque Aeaciden defectis uiribus Hector.
<ilias latina 1.968> Dumque retro cedit fraternaque rebus in artis
<ilias latina 1.969> Respicit auxilia et nullam uidet esse salutem,
<ilias latina 1.970> Sensit adesse dolos. Quid agat? quae numina supplex
<ilias latina 1.971> Inuocet? et toto languescunt corpore uires
<ilias latina 1.972> Auxiliumque negant; retinet uix dextera ferrum,
<ilias latina 1.973> Nox oculos inimica tegit nec subuenit ullum
<ilias latina 1.974> Defesso auxilium; pugnat moriturus et alto
<ilias latina 1.975> Corde premit gemitus. Instat Nereius heros
<ilias latina 1.976> Turbatumque premit procul undique; tunc iacit hastam
<ilias latina 1.977> Et medias rigida transfixit cuspide fauces.
<ilias latina 1.978> Exsultant Danai, Troes sua uulnera deflent.
<ilias latina 1.979> Tunc sic amissis infelix uiribus Hector:
<ilias latina 1.980>"En concede meos miseris genitoribus artus,
<ilias latina 1.981> Quos pater infelix multo mercabitur auro:
<ilias latina 1.982> Dona feres uictor. Priami nunc filius orat,
<ilias latina 1.983> Te Priamus, dux ille ducum, quem Graecia solum
<ilias latina 1.984> Pertimuit: si, nec precibus nec munere uictus,
<ilias latina 1.985> Nec lacrimis miseri nec clara gente moueris,
<ilias latina 1.986> Afflicti miserere patris: moueat tua Peleus
<ilias latina 1.987> Pectora pro Priamo, pro nostro corpore Pyrrhus."
<ilias latina 1.988> Talia Priamides. Quem contra durus Achilles:
<ilias latina 1.989>"Quid mea supplicibus temptas inflectere dictis
<ilias latina 1.990> Pectora, quem possem direptum more ferarum,
<ilias latina 1.991> Si sineret natura, meis absumere malis?
<ilias latina 1.992> Te uero tristesque ferae cunctaeque uolucres
<ilias latina 1.993> Diripient, auidosque canes tua uiscera pascent.
<ilias latina 1.994> Haec ex te capient Patrocli gaudia manes,
<ilias latina 1.995> Si sapiunt umbrae." Dum talia magnus Achilles
<ilias latina 1.996> Ore truci iactat, uitam miserabilis Hector
<ilias latina 1.997> Reddidit. Hunc animi nondum satiatus Achilles
<ilias latina 1.998> Deligat ad currum pedibusque exsanguia membra
<ilias latina 1.999> Ter circum muros uictor trahit; altius ipsos
<ilias latina 1.1000> Fert domini successus equos. Tum maximus heros
<ilias latina 1.1001> Detulit ad Danaos foedatum puluere corpus.
<ilias latina 1.1002> Laetantur Danai, plangunt sua uulnera Troes
<ilias latina 1.1003> Et pariter captos deflent cum funere muros.
<ilias latina 1.1004> Interea uictor defleti corpus amici
<ilias latina 1.1005> Funerat Aeacides pompasque ad funera ducit.
<ilias latina 1.1006> Tum circa tumulum miseros rapit Hectoris artus
<ilias latina 1.1007> Et uapido cineri ludorum indicit honores.
<ilias latina 1.1008> Tydides *tyrsin* cursu pedibusque ferocem
<ilias latina 1.1009> Merionem superat; luctando uincitur Aiax
<ilias latina 1.1010> Cuius decepit uires Laertius astu;
<ilias latina 1.1011> Caestibus aduersis cunctos superauit Epeos
<ilias latina 1.1012> Et disco forti Polypoetes depulit omnes
<ilias latina 1.1013> Merionesque arcu. Tandem certamine misso
<ilias latina 1.1014> In sua castra redit turbis comitatus Achilles.
<ilias latina 1.1015> Flent miseri amissum Phryges Hectora totaque maesto
<ilias latina 1.1016> Troia sonat planctu; fundit miseranda querelas
<ilias latina 1.1017> Infelix Hecube saeuisque arat unguibus ora
<ilias latina 1.1018> Andromacheque suas scindit de pectore uestes,
<ilias latina 1.1019> Heu tanto spoliata uiro. Ruit omnis in uno
<ilias latina 1.1020> Hectore causa Phrygum, ruit hoc defensa senectus
<ilias latina 1.1021> Afflicti miseranda patris, quem nec sua coniunx
<ilias latina 1.1022> Turbaque natorum nec magni gloria regni
<ilias latina 1.1023> Oblitum tenuit uitae, quin iret inermis
<ilias latina 1.1024> Et solum inuicti castris se redderet hostis.
<ilias latina 1.1025> Mirantur Danaum proceres, miratur et ipse
<ilias latina 1.1026> Aeacides animum miseri senis; ille trementes
<ilias latina 1.1027> Affusus genibus tendens ad sidera palmas
<ilias latina 1.1028> Haec ait: "O Graiae gentis fortissime Achilles,
<ilias latina 1.1029> O regnis inimice meis, te Dardana solum
<ilias latina 1.1030> Victa tremit pubes, te sensit nostra senectus
<ilias latina 1.1031> Crudelem nimium. Nunc sis mitissimus oro
<ilias latina 1.1032> Et patris afflicti genibus miserere precantis
<ilias latina 1.1033> Donaque quae porto miseri pro corpore nati
<ilias latina 1.1034> Accipias; si nec precibus nec flecteris auro,
<ilias latina 1.1035> In senis extremis tua dextera saeuiat annis:
<ilias latina 1.1036> Saltem saeua pater comitabor funera nati!
<ilias latina 1.1037> Nec uitam mihi nec magnos *concedere* honores,
<ilias latina 1.1038> Sed funus crudele meum! Miserere parentis
<ilias latina 1.1039> Et pater esse meo mitis de corpore disce.
<ilias latina 1.1040> Hectoris interitu uicisti Dardana regna,
<ilias latina 1.1041> Vicisti Priamum: sortis reminiscere uictor
<ilias latina 1.1042> Humanae uariosque ducum tu respice casus."
<ilias latina 1.1043> His tandem precibus grandaeuum motus Achilles
<ilias latina 1.1044> Alleuat a terra corpusque exsangue parenti
<ilias latina 1.1045> Reddidit Hectoreum. Post haec sua dona reportat
<ilias latina 1.1046> In patriam Priamus tristesque ex more suorum
<ilias latina 1.1047> Apparat exsequias extremaque funera ducit.
<ilias latina 1.1048> Tum pyra construitur, qua bis sex corpora Graium
<ilias latina 1.1049> Quadrupedesque adduntur equi currusque tubaeque
<ilias latina 1.1050> Et clipei galeaeque cauae argutaque tela.
<ilias latina 1.1051> Haec super ingenti gemitu componitur Hector:
<ilias latina 1.1052> Stant circum Iliades matres manibusque decoros
<ilias latina 1.1053> Abrumpunt crines laniataque pectora plangunt:
<ilias latina 1.1054> Illo namque rogo natorum funera cernunt.
<ilias latina 1.1055> Tollitur et iuuenum magno cum murmure clamor
<ilias latina 1.1056> Flebilis: ardebat flamma namque Ilion illa.
<ilias latina 1.1057> Inter quos gemitus laniato pectore coniunx
<ilias latina 1.1058> Prouolat Andromache mediosque immittere in ignes
<ilias latina 1.1059> Se cupit Astyanacta tenens, quam iussa suarum
<ilias latina 1.1060> Turba rapit. Contra tamen omnibus usque resistit,
<ilias latina 1.1061> Donec collapsae ceciderunt robora flammae
<ilias latina 1.1062> Inque leues abiit tantus dux ille fauillas.
<ilias latina 1.1063> Sed iam siste gradum finemque impone labori,
<ilias latina 1.1064> Calliope, uatisque tui moderare carinam,
<ilias latina 1.1065> Remis quem cernis stringentem litora paucis,
<ilias latina 1.1066> Iamque tenet portum metamque potentis Homeri.
<ilias latina 1.1067> Pieridum comitata cohors, summitte rudentes
<ilias latina 1.1068> Sanctaque uirgineos lauro redimita capillos
<ilias latina 1.1069> Ipsa tuas depone lyras. Ades, inclita Pallas,
<ilias latina 1.1070> Tuque faue cursu uatis iam, Phoebe, peracto.
