<colvm. rust. 10.1> Hortorum quoque te cultus, Siluine, docebo,
<colvm. rust. 10.2> Atque ea quae quondam spatiis exclusus iniquis,
<colvm. rust. 10.3> Cum caneret laetas segetes et munera Bacchi,
<colvm. rust. 10.4> Et te, magna Pales, necnon caelestia mella,
<colvm. rust. 10.5> Vergilius nobis post se memoranda reliquit.
<colvm. rust. 10.6> Principio sedem numeroso praebeat horto
<colvm. rust. 10.7> Pinguis ager putris glebae resolutaque terga
<colvm. rust. 10.8> Qui gerit, et fossus gracilis imitatur harenas,
<colvm. rust. 10.9> Atque habilis natura soli, quae gramine laeto
<colvm. rust. 10.10> Parturit, et rutilas ebuli creat uuida bacas.
<colvm. rust. 10.11> Nam neque sicca placet, nec quae stagnata palude
<colvm. rust. 10.12> Perpetitur querulae semper conuicia ranae.
<colvm. rust. 10.13> Tum quae sponte sua frondosas educat ulmos
<colvm. rust. 10.14> Palmitibusque feris laetatur, et aspera siluis
<colvm. rust. 10.15> Achradis, aut pruni lapidosis obruta pomis
<colvm. rust. 10.16> Gaudet, et iniussi consternitur ubere mali;
<colvm. rust. 10.17> Sed negat elleboros, et noxia carbasa suco,
<colvm. rust. 10.18> Nec patitur taxos, nec strenua toxica sudat,
<colvm. rust. 10.19> Quamuis semihominis uesano gramine feta
<colvm. rust. 10.20> Mandragorae pariat flores maestamque cicutam
<colvm. rust. 10.21> Nec manibus mitis ferulas nec cruribus aequa
<colvm. rust. 10.22> Terga rubi spinisque ferat paliuron acutis.
<colvm. rust. 10.23> Vicini quoque sint amnes, quos incola durus
<colvm. rust. 10.24> Attrahat auxilio semper sitientibus hortis,
<colvm. rust. 10.25> Aut fons illacrimet putei non sede profunda,
<colvm. rust. 10.26> Ne grauis hausuris tendentibus ilia uellat.
<colvm. rust. 10.27> Talis humus uel parietibus uel saepibus hirtis
<colvm. rust. 10.28> Claudatur, ne sit pecori neu peruia furi.
<colvm. rust. 10.29> Neu tibi Daedaliae quaerantur munera dextrae,
<colvm. rust. 10.30> Nec Polyclitea nec Phradmonis aut Ageladae
<colvm. rust. 10.31> Arte laboretur, sed truncum forte dolatum
<colvm. rust. 10.32> Arboris antiquae numen uenerare Priapi
<colvm. rust. 10.33> Terribilis membri, medio qui semper in horto
<colvm. rust. 10.34> Inguinibus puero, praedoni falce minetur.
<colvm. rust. 10.35> Ergo age nunc cultus et tempora quaeque serendis
<colvm. rust. 10.36> Seminibus, quae cura satis, quo sidere primum
<colvm. rust. 10.37> Nascantur flores Paestique rosaria gemment,
<colvm. rust. 10.38> Quo Bacchi genus aut aliena stirpe grauata
<colvm. rust. 10.39> Mitis adoptatis curuetur frugibus arbos,
<colvm. rust. 10.40> Pierides tenui deducite carmine Musae.
<colvm. rust. 10.41> Oceani sitiens cum iam Canis hauserit undas,
<colvm. rust. 10.42> Et paribus Titan orbem librauerit horis,
<colvm. rust. 10.43> Cum satur Autumnus quassans sua tempora pomis
<colvm. rust. 10.44> Sordidus et musto spumantis exprimet uuas,
<colvm. rust. 10.45> Tum mihi ferrato uersetur robore palae
<colvm. rust. 10.46> Dulcis humus, si iam pluuiis defessa madebit.
<colvm. rust. 10.47> At si cruda manet caelo durata sereno,
<colvm. rust. 10.48> Tum iussi ueniant decliui tramite riui,
<colvm. rust. 10.49> Terra bibat fontis et hiantia compleat ora.
<colvm. rust. 10.50> Quod si nec caeli nec campi competit umor,
<colvm. rust. 10.51> Ingeniumque loci uel Iuppiter abnegat imbrem,
<colvm. rust. 10.52> Exspectetur hiemps dum Bacchi Gnosius ardor
<colvm. rust. 10.53> Aequore caeruleo celetur uertice mundi,
<colvm. rust. 10.54> Solis et aduersos metuant Atlantides ortus.
<colvm. rust. 10.55> Atque ubi iam tuto necdum confisus Olympo
<colvm. rust. 10.56> Sed trepidus profugit chelas et spicula Phoebus
<colvm. rust. 10.57> Dira Nepae tergoque Croti festinat equino,
<colvm. rust. 10.58> Nescia plebs generis matri ne parcite falsae.
<colvm. rust. 10.59> Ista Prometheae genetrix fuit altera cretae;
<colvm. rust. 10.60> Altera nos enixa parens, quo tempore saeuos
<colvm. rust. 10.61> Tellurem ponto mersit Neptunus, et imum
<colvm. rust. 10.62> Concutiens barathrum Lethaeas terruit undas.
<colvm. rust. 10.63> Tumque semel Stygium regem uidere trementem
<colvm. rust. 10.64> Tartara, cum pelagi streperent sub pondere Manes.
<colvm. rust. 10.65> Nos fecunda manus uiduo mortalibus orbe
<colvm. rust. 10.66> Progenerat, nos abruptae tum montibus altis
<colvm. rust. 10.67> Deucalioneae cautes peperere. Sed ecce
<colvm. rust. 10.68> Durior aeternusque uocat labor: eia age segnis
<colvm. rust. 10.69> Pellite nunc somnos, et curui uomere dentis
<colvm. rust. 10.70> Iam uiridis lacerate comas, iam scindite amictus.
<colvm. rust. 10.71> Tu grauibus rastris cunctantia perfode terga,
<colvm. rust. 10.72> Tu penitus latis eradere uiscera marris
<colvm. rust. 10.73> Ne dubita, et summo feruentia caespite mixta
<colvm. rust. 10.74> Ponere, quae canis iaceant urenda pruinis,
<colvm. rust. 10.75> Verberibus gelidis iraeque obnoxia Cauri,
<colvm. rust. 10.76> Alliget ut saeuus Boreas Eurusque resoluat.
<colvm. rust. 10.77> Post ubi Riphaeae torpentia frigora brumae
<colvm. rust. 10.78> Candidus aprica Zephyrus regelauerit aura
<colvm. rust. 10.79> Sidereoque polo cedet Lyra mersa profundo,
<colvm. rust. 10.80> Veris et aduentum nidis cantabit hirundo,
<colvm. rust. 10.81> Rudere tum pingui, solido uel stercore aselli,
<colvm. rust. 10.82> Armentiue fimo saturet ieiunia terrae
<colvm. rust. 10.83> Ipse ferens holitor diruptos pondere qualos,
<colvm. rust. 10.84> Pabula nec pudeat fisso praebere nouali
<colvm. rust. 10.85> Immundis quaecunque uomit latrina cloacis.
<colvm. rust. 10.86> Densaque iam pluuiis durataque summa pruinis
<colvm. rust. 10.87> Aequora dulcis humi repetat mucrone bidentis.
<colvm. rust. 10.88> Mox bene cum glebis uiuacem caespitis herbam
<colvm. rust. 10.89> Contundat marrae uel fracti dente ligonis,
<colvm. rust. 10.90> Putria maturi soluantur ut ubera campi.
<colvm. rust. 10.91> Tunc quoque trita solo splendentia sarcula sumat
<colvm. rust. 10.92> Angustosque foros aduerso limite ducens,
<colvm. rust. 10.93> Rursus in obliquum distinguat tramite paruo.
<colvm. rust. 10.94> Verum ubi iam puro discrimine pectita tellus
<colvm. rust. 10.95> Deposito squalore nitens sua semina poscet,
<colvm. rust. 10.96> Pingite tunc uarios, terrestria sidera, flores,
<colvm. rust. 10.97> Candida leucoia, et flauentia lumina caltae,
<colvm. rust. 10.98> Narcissique comas, et hiantis saeua leonis
<colvm. rust. 10.99> Ora feri, calathisque uirentia lilia canis,
<colvm. rust. 10.100> Nec non uel niueos uel caeruleos hyacinthos.
<colvm. rust. 10.101> Tum quae pallet humi, quae frondens purpurat auro,
<colvm. rust. 10.102> Ponatur uiola, et nimium rosa plena pudoris.
<colvm. rust. 10.103> Nunc medica panacem lacrima, sucoque salubri
<colvm. rust. 10.104> Glaucea, et profugos uinctura papauera somnos
<colvm. rust. 10.105> Spargite, quaeque uiros acuunt armantque puellis,
<colvm. rust. 10.106> Iam Megaris ueniant genitalia semina bulbi,
<colvm. rust. 10.107> Et quae Sicca legit Getulis obruta glebis,
<colvm. rust. 10.108> Et quae frugifero seritur uicina Priapo,
<colvm. rust. 10.109> Excitet ut Veneri tardos eruca maritos.
<colvm. rust. 10.110> Iam breue chaerepolum et torpenti grata palato
<colvm. rust. 10.111> Intiba, iam teneris frondens lactucula fibris
<colvm. rust. 10.112> Aliaque infractis spicis et olentia late
<colvm. rust. 10.113> Vlpica quaeque fabis habilis fabrilia miscet.
<colvm. rust. 10.114> Iam siser Assyrioque uenit quae semine radix
<colvm. rust. 10.115> Sectaque praebetur madido sociata lupino,
<colvm. rust. 10.116> Vt Pelusiaci proritet pocula zythi.
<colvm. rust. 10.117> Tempore non alio uili quoque salgama merce
<colvm. rust. 10.118> Capparis et tristes inulae ferulaeque minaces
<colvm. rust. 10.119> Plantantur, nec non serpentia gramina mentae
<colvm. rust. 10.120> Et bene odorati flores sparguntur anethi
<colvm. rust. 10.121> Rutaque Palladiae bacae iutura saporem
<colvm. rust. 10.122> Seque lacessenti fletum factura sinapis,
<colvm. rust. 10.123> Atque holeris pulli radix lacrimosaque caepa
<colvm. rust. 10.124> Ponitur et lactis gustus quae condiat herba,
<colvm. rust. 10.125> Deletura quidem fronti data signa fugarum,
<colvm. rust. 10.126> Vimque suam idcirco profitetur nomine Graio.
<colvm. rust. 10.127> Tum quoque conseritur, toto quae plurima terrae
<colvm. rust. 10.128> Orbe uirens pariter plebi regique superbo
<colvm. rust. 10.129> Frigoribus caules et ueri cymata mittit:
<colvm. rust. 10.130> Quae pariunt ueteres caesposo litore Cumae,
<colvm. rust. 10.131> Quae Marrucini, quae Signia monte Lepino,
<colvm. rust. 10.132> Pinguis item Capua, et Caudinis faucibus horti,
<colvm. rust. 10.133> Fontibus et Stabiae celebres et Vesuia rura,
<colvm. rust. 10.134> Doctaque Parthenope Sebethide roscida lympha,
<colvm. rust. 10.135> Quae dulcis Pompeia palus uicina salinis
<colvm. rust. 10.136> Herculeis uitreoque Siler qui defluit amni,
<colvm. rust. 10.137> Quae duri praebent cymosa stirpe Sabelli,
<colvm. rust. 10.138> Et Turni lacus et pomosi Tiburis arua,
<colvm. rust. 10.139> Bruttia quae tellus et mater Aricia porri.
<colvm. rust. 10.140> Haec ubi credidimus resolutae semina terrae,
<colvm. rust. 10.141> Adsiduo grauidam cultu curaque fouemus,
<colvm. rust. 10.142> Vt redeant nobis cumulato fenore messes.
<colvm. rust. 10.143> Et primum moneo largos inducere fontis,
<colvm. rust. 10.144> Ne sitis exurat concepto semine partum.
<colvm. rust. 10.145> At cum feta suos nexus adaperta resoluit,
<colvm. rust. 10.146> Florida cum suboles materno pullulat aruo,
<colvm. rust. 10.147> Primitiis plantae modicos tum praebeat imbres
<colvm. rust. 10.148> Sedulus irrorans holitor ferroque bicorni
<colvm. rust. 10.149> Pectat, et angentem sulcis exterminet herbam.
<colvm. rust. 10.150> At si dumosis positi sunt collibus horti
<colvm. rust. 10.151> Nec summo nemoris labuntur uertice riui,
<colvm. rust. 10.152> Aggere praeposito cumulatis area glebis
<colvm. rust. 10.153> Emineat, sicco ut consuescat puluere planta,
<colvm. rust. 10.154> Nec mutata loco sitiens exhorreat aestus.
<colvm. rust. 10.155> Mox ubi nubigenae Phrixi nec portitor Helles
<colvm. rust. 10.156> Signorum et pecorum princeps caput efferet undis,
<colvm. rust. 10.157> Alma sinum tellus iam pandet adultaque poscens
<colvm. rust. 10.158> Semina depositis cupiet se nubere plantis:
<colvm. rust. 10.159> Inuigilate, uiri; tacito nam tempora gressu
<colvm. rust. 10.160> Diffugiunt nulloque sono conuertitur annus.
<colvm. rust. 10.161> Flagitat ecce suos genetrix mitissima fetus,
<colvm. rust. 10.162> Et, quos enixa est partus iam quaerit alendos
<colvm. rust. 10.163> Priuignasque rogat proles. Date nunc sua matri
<colvm. rust. 10.164> Pignora, tempus adest; uiridi redimite parentem
<colvm. rust. 10.165> Progenie, tu cinge comas, tu dissere crinis.
<colvm. rust. 10.166> Nunc apio uiridi crispetur florida tellus,
<colvm. rust. 10.167> Nunc capitis porri longo resoluta capillo
<colvm. rust. 10.168> Laetetur mollemque sinum staphylinus inumbret.
<colvm. rust. 10.169> Nunc et odoratae peregrino munere plantae
<colvm. rust. 10.170> Sicaniis croceae descendant montibus Hyblae,
<colvm. rust. 10.171> Nataque iam ueniant hilaro samsuca Canopo,
<colvm. rust. 10.172> Et lacrimas imitata tuas, Cinyreia uirgo,
<colvm. rust. 10.173> Sed melior stactis ponatur Achaia murra,
<colvm. rust. 10.174> Et male damnati maesto qui sanguine surgunt
<colvm. rust. 10.175> Aeacii flores immortalesque amaranti
<colvm. rust. 10.176> Et quos mille parit diues natura colores
<colvm. rust. 10.177> Disponat plantis holitor, quos semine seuit.
<colvm. rust. 10.178> Nunc ueniat quamuis oculis inimica corambe,
<colvm. rust. 10.179> Iamque salutari properet lactuca sapore,
<colvm. rust. 10.180> Tristia quae releuat longi fastidia morbi.
<colvm. rust. 10.181> Altera crebra uiret, fusco nitet altera crine,
<colvm. rust. 10.182> Vtraque Caecilii de nomine dicta Metelli;
<colvm. rust. 10.183> Tertia, quae spisso sed puro uertice pallet,
<colvm. rust. 10.184> Haec sua Cappadocae seruat cognomina gentis.
<colvm. rust. 10.185> Et mea, quam generant Tartesi litore Gades,
<colvm. rust. 10.186> Candida uibrato discrimine, candida thyrso est.
<colvm. rust. 10.187> Cypros item Paphio quam pingui nutrit in aruo,
<colvm. rust. 10.188> Punicea depexa coma, sed lactea crurest.
<colvm. rust. 10.189> Quot facies, totidem sunt tempora quamque serendi.
<colvm. rust. 10.190> Caeciliam primo deponit Aquarius anno,
<colvm. rust. 10.191> Cappadocamque premit ferali mense Lupercus.
<colvm. rust. 10.192> Tuque tuis, Mauors, Tartesida pange kalendis,
<colvm. rust. 10.193> Tuque tuis Paphien, Cythereia, pange kalendis;
<colvm. rust. 10.194> Dum cupit et cupidae quaerit se iungere matri
<colvm. rust. 10.195> Et mater facili mollissima subiacet aruo,
<colvm. rust. 10.196> Ingenera; nunc sunt genitalia tempora mundi,
<colvm. rust. 10.197> Nunc amor ad coitus properat, nunc spiritus orbis
<colvm. rust. 10.198> Bacchatur Veneri stimulisque cupidinis actus
<colvm. rust. 10.199> Ipse suos adamat partus et fetibus implet.
<colvm. rust. 10.200> Nunc pater aequoreus, nunc et regnator aquarum,
<colvm. rust. 10.201> Ille suam Tethyn, hic polluit Amphitriten,
<colvm. rust. 10.202> Et iam caeruleo partus enixa marito
<colvm. rust. 10.203> Vtraque nunc reserat pontumque natantibus implet.
<colvm. rust. 10.204> Maximus ipse deum posito iam fulmine fallax
<colvm. rust. 10.205> Acrisioneos ueteres imitatur amores,
<colvm. rust. 10.206> Inque sinus matris uiolento depluit imbre.
<colvm. rust. 10.207> Nec genetrix nati nunc aspernatur amorem,
<colvm. rust. 10.208> Et patitur nexus flammata cupidine tellus.
<colvm. rust. 10.209> Hinc maria, hinc montes, hinc totus denique mundus
<colvm. rust. 10.210> Ver agit, hinc hominum pecudum uolucrumque cupido
<colvm. rust. 10.211> Atque amor ignescit menti saeuitque medullis,
<colvm. rust. 10.212> Dum satiata Venus fecundos compleat artus,
<colvm. rust. 10.213> Et generet uarias suboles semperque frequentet
<colvm. rust. 10.214> Prole noua mundum, uacuo ne torpeat aeuo.
<colvm. rust. 10.215> Sed quid ego infreno uolitare per aethera cursu
<colvm. rust. 10.216> Passus equos audax sublimi tramite raptor?
<colvm. rust. 10.217> Ista canit, maiore deo quem Delphica laurus
<colvm. rust. 10.218> Impulit ad rerum causas et sacra mouentem
<colvm. rust. 10.219> Orgia naturae secretaque foedera caeli
<colvm. rust. 10.220> Exstimulat uatem per Dindyma casta Cybeles
<colvm. rust. 10.221> Perque Cithaeronem, Nyseia per iuga Bacchi,
<colvm. rust. 10.222> Per sua Parnasi, per amica silentia Musis
<colvm. rust. 10.223> Pierii nemoris, Bacchea uoce frementem
<colvm. rust. 10.224> Delie te Paean, et te Euhie Euhie Paean.
<colvm. rust. 10.225> Me mea Calliope cura leuiore uagantem
<colvm. rust. 10.226> Iam reuocat paruoque iubet decurrere gyro,
<colvm. rust. 10.227> Et secum gracili conectere carmina filo,
<colvm. rust. 10.228> Quae canat inter opus Musa modulante putator
<colvm. rust. 10.229> Pendulus arbustis, holitor uiridantibus hortis.
<colvm. rust. 10.230> Quare age, quod sequitur, paruo discrimine sulci
<colvm. rust. 10.231> Spargantur caecis nasturcia dira colubris,
<colvm. rust. 10.232> Indomito male sana cibo quas educat aluus,
<colvm. rust. 10.233> Et satureia thymi referens thymbraeque saporem,
<colvm. rust. 10.234> Et tenero cucumis fragilique cucurbita collo.
<colvm. rust. 10.235> Hispida ponatur cinara, quae dulcis Iaccho
<colvm. rust. 10.236> Potanti ueniat nec Phoebo grata canenti.
<colvm. rust. 10.237> Haec modo purpureo surgit glomerata corymbo,
<colvm. rust. 10.238> Murteolo modo crine uiret deflexaque collo
<colvm. rust. 10.239> Nunc adaperta manet, nunc pinea uertice pungit,
<colvm. rust. 10.240> Nunc similis calatho spinisque minantibus horret,
<colvm. rust. 10.241> Pallida nonnumquam tortos imitatur acanthos.
<colvm. rust. 10.242> Mox ubi sanguineis se floribus induit arbos
<colvm. rust. 10.243> Punica, quae rutilo mitescit tegmine grani,
<colvm. rust. 10.244> Tempus aris satio famosaque tunc coriandra
<colvm. rust. 10.245> Nascuntur gracilique melantia grata cumino,
<colvm. rust. 10.246> Et baca asparagi spinosa prosilit herba,
<colvm. rust. 10.247> Et moloche, prono sequitur quae uertice solem,
<colvm. rust. 10.248> Quaeque tuas audax imitatur, Nysie, uitis,
<colvm. rust. 10.249> Nec metuit sentis; nam uepribus improba surgens
<colvm. rust. 10.250> Achradas indomitasque bryonias alligat alnos.
<colvm. rust. 10.251> Nomine tum Graio, ceu littera proxima primae
<colvm. rust. 10.252> Pangitur in cera docti mucrone magistri,
<colvm. rust. 10.253> Sic et humo pingui ferratae cuspidis ictu
<colvm. rust. 10.254> Deprimitur folio uiridis, pede candida beta.
<colvm. rust. 10.255> Quin et odoratis messis iam floribus instat,
<colvm. rust. 10.256> Iam uer purpureum, iam uersicoloribus anni
<colvm. rust. 10.257> Fetibus alma parens pingi sua tempora gaudet.
<colvm. rust. 10.258> Iam Phrygiae loti gemmantia lumina promunt,
<colvm. rust. 10.259> Et coniuentis oculos uiolaria soluunt;
<colvm. rust. 10.260> Oscitat et leo, et ingenuo confusa rubore
<colvm. rust. 10.261> Virgineas adaperta genas rosa praebet honores
<colvm. rust. 10.262> Caelitibus templisque Sabaeum miscet odorem.
<colvm. rust. 10.263> Nunc uos Pegasidum comites Acheloidas oro
<colvm. rust. 10.264> Maenaliosque choros Dryadum nymphasque Napaeas,
<colvm. rust. 10.265> Quae colitis nemus Amphrysi, quae Thessala Tempe,
<colvm. rust. 10.266> Quae iuga Cyllenes et opaci rura Lycaei
<colvm. rust. 10.267> Antraque Castaliis semper rorantia guttis,
<colvm. rust. 10.268> Et quae Sicanii flores legistis Halaesi,
<colvm. rust. 10.269> Cum Cereris proles uestris intenta choreis
<colvm. rust. 10.270> Aequoris Hennaei uernantia lilia carpsit
<colvm. rust. 10.271> Raptaque Lethaei coniunx mox facta tyranni
<colvm. rust. 10.272> Sideribus tristis umbras et Tartara caelo
<colvm. rust. 10.273> Praeposuit Ditemque Ioui letumque saluti
<colvm. rust. 10.274> Et nunc inferno potitur Proserpina regno;
<colvm. rust. 10.275> Vos quoque iam posito luctu maestoque timore
<colvm. rust. 10.276> Huc facili gressu teneras aduertite plantas
<colvm. rust. 10.277> Tellurisque comas sacris aptate canistris.
<colvm. rust. 10.278> Hinc nullae insidiae nymphis, non ulla rapina,
<colvm. rust. 10.279> Casta Fides nobis colitur sanctique Penates.
<colvm. rust. 10.280> Omnia plena iocis, securo plena cachinno,
<colvm. rust. 10.281> Plena mero laetisque uirent conuiuia pratis.
<colvm. rust. 10.282> Nunc uer egelidum, nunc est mollissimus annus,
<colvm. rust. 10.283> Dum Phoebus tener, ac tenera decumbere in herba
<colvm. rust. 10.284> Suadet, et arguto fugientis gramine fontis
<colvm. rust. 10.285> Nec rigidos potare iuuat, nec sole tepentis.
<colvm. rust. 10.286> Iamque Dionaeis redimitur floribus hortus,
<colvm. rust. 10.287> Iam rosa mitescit Sarrano clarior ostro.
<colvm. rust. 10.288> Nec tam nubifugo Borea Latonia Phoebe
<colvm. rust. 10.289> Purpureo radiat uultu, nec Sirius ardor
<colvm. rust. 10.290> Sic micat, aut rutilus Pyrois, aut ore corusco
<colvm. rust. 10.291> Hesperus, Eoo remeat cum Lucifer ortu,
<colvm. rust. 10.292> Nec tam sidereo fulget Thaumantias arcu,
<colvm. rust. 10.293> Quam nitidis hilares collucent fetibus horti.
<colvm. rust. 10.294> Quare age uel iubare exorto iam nocte suprema,
<colvm. rust. 10.295> Vel dum Phoebus equos in gurgite mersat Hibero,
<colvm. rust. 10.296> Sicubi odoratas praetexit amaracus umbras,
<colvm. rust. 10.297> Carpite narcissique comas sterilisque balausti.
<colvm. rust. 10.298> Et tu, ne Corydonis opes despernat Alexis,
<colvm. rust. 10.299> Formoso Nais puero formosior ipsa
<colvm. rust. 10.300> Fer calathis uiolam et nigro permixta ligustro
<colvm. rust. 10.301> Balsama cum casia nectens croceosque corymbos
<colvm. rust. 10.302> Sparge mero Bacchi; nam Bacchus condit odores.
<colvm. rust. 10.303> Et uos, agrestes, duro qui pollice mollis
<colvm. rust. 10.304> Demetitis flores, cano iam uimine textum
<colvm. rust. 10.305> Sirpiculum ferrugineis cumulate hyacinthis.
<colvm. rust. 10.306> Iam rosa distendat contorti stamina iunci,
<colvm. rust. 10.307> Pressaque flammeola rumpatur fiscina calta,
<colvm. rust. 10.308> Mercibus ut uernis diues Vortumnus abundet,
<colvm. rust. 10.309> Et titubante gradu multo madefactus Iaccho
<colvm. rust. 10.310> Aere sinus gerulus plenos grauis urbe reportet.
<colvm. rust. 10.311> Sed cum maturis flauebit messis aristis
<colvm. rust. 10.312> Atque diem gemino Titan extenderit astro,
<colvm. rust. 10.313> Hauserit et flammis Lernaei brachia Cancri,
<colvm. rust. 10.314> Alia tunc caepis, Cereale papauer anetho
<colvm. rust. 10.315> Iungite, dumque uirent, nexos deferte maniplos
<colvm. rust. 10.316> Et celebres Fortis Fortunae dicite laudes
<colvm. rust. 10.317> Mercibus exactis hilarisque recurrite in hortos.
<colvm. rust. 10.318> Tunc quoque proscisso riguoque inspersa nouali
<colvm. rust. 10.319> Ocima comprimite et grauibus densate cylindris,
<colvm. rust. 10.320> Exurat sata ne resoluti pulueris aestus,
<colvm. rust. 10.321> Paruulus aut pulex irrepens dente lacessat,
<colvm. rust. 10.322> Neu formica rapax populari semina possit.
<colvm. rust. 10.323> Nec solum teneras audent erodere frondes
<colvm. rust. 10.324> Implicitus conchae limax hirsutaque campe,
<colvm. rust. 10.325> Sed cum iam ualido pinguescit lurida caule
<colvm. rust. 10.326> Brassica cumque tument pallentia robora betae
<colvm. rust. 10.327> Mercibus atque holitor gaudet securus adultis
<colvm. rust. 10.328> Et iam maturis quaerit supponere falcem,
<colvm. rust. 10.329> Saepe ferus duros iaculatur Iuppiter imbres,
<colvm. rust. 10.330> Grandine dilapidans hominumque boumque labores;
<colvm. rust. 10.331> Saepe etiam grauidis irrorat pestifer undis,
<colvm. rust. 10.332> E quibus infestae Baccho glaucisque salictis
<colvm. rust. 10.333> Nascuntur uolucres serpitque eruca per hortos,
<colvm. rust. 10.334> Quos super ingrediens exurit semina morsu,
<colvm. rust. 10.335> Quae capitis uiduata comas spoliataque nudo
<colvm. rust. 10.336> Vertice trunca iacent tristi consumpta ueneno.
<colvm. rust. 10.337> Haec ne ruricolae paterentur monstra, salutis
<colvm. rust. 10.338> Ipsa nouas artis uaria experientia rerum
<colvm. rust. 10.339> Et labor ostendit miseris ususque magister
<colvm. rust. 10.340> Tradidit agricolis uentos sedare furentis
<colvm. rust. 10.341> Et tempestatem Tuscis auertere sacris.
<colvm. rust. 10.342> Hinc mala Rubigo uiridis ne torreat herbas,
<colvm. rust. 10.343> Sanguine lactentis catuli placatur et extis.
<colvm. rust. 10.344> Hinc caput Arcadici nudum cute fertur aselli
<colvm. rust. 10.345> Tyrrhenus fixisse Tages in limite ruris,
<colvm. rust. 10.346> Vtque Iouis magni prohiberet fulgura Tarchon,
<colvm. rust. 10.347> Saepe suas sedes praecinxit uitibus albis.
<colvm. rust. 10.348> Hinc Amythaonius, docuit quem plurima Chiron,
<colvm. rust. 10.349> Nocturnas crucibus uolucres suspendit et altis
<colvm. rust. 10.350> Culminibus uetuit feralia carmina flere.
<colvm. rust. 10.351> Sed ne dira nouas segetes animalia carpant,
<colvm. rust. 10.352> Profuit interdum medicantem semina pingui
<colvm. rust. 10.353> Palladia sine fruge salis conspargere amurca,
<colvm. rust. 10.354> Innataue laris nigra satiare fauilla.
<colvm. rust. 10.355> Profuit et plantis latices infundere amaros
<colvm. rust. 10.356> Marruuii multoque sedi contingere suco.
<colvm. rust. 10.357> At si nulla ualet medicina repellere pestem,
<colvm. rust. 10.358> Dardanicae ueniunt artes nudataque plantas
<colvm. rust. 10.359> Femina, quae iustis tum demum operata iuuencae
<colvm. rust. 10.360> Legibus obsceno manat pudibunda cruore,
<colvm. rust. 10.361> Sed resoluta sinus, resoluto maesta capillo,
<colvm. rust. 10.362> Ter circum areolas et saepem ducitur horti.
<colvm. rust. 10.363> Quem cum lustrauit gradiens, mirabile uisu,
<colvm. rust. 10.364> Non aliter quam decussa pluit arbore nimbus
<colvm. rust. 10.365> Vel teretis mali uel tectae cortice glandis,
<colvm. rust. 10.366> Voluitur in terram distorto corpore campe.
<colvm. rust. 10.367> Sic quondam magicis sopitum cantibus anguem
<colvm. rust. 10.368> Vellere Phrixeo delapsum uidit Iolcos.
<colvm. rust. 10.369> Sed iam prototomos tempus decidere caules
<colvm. rust. 10.370> Et Tartesiacos Paphiosque reuellere thyrsos
<colvm. rust. 10.371> Atque apio fasces et secto cingere porro.
<colvm. rust. 10.372> Iamque eruca salax fecundo prouenit horto,
<colvm. rust. 10.373> Lubrica iam lapathos, iam thamni sponte uirescunt
<colvm. rust. 10.374> Et scilla, hirsuto saepes nunc horrida rusco
<colvm. rust. 10.375> Prodit et asparagi corruda simillima filo
<colvm. rust. 10.376> Vmidaque andrachle sitientis protegit antes
<colvm. rust. 10.377> Et grauis atriplici consurgit longa phaselos.
<colvm. rust. 10.378> Tum modo dependens trichilis, modo more chelydri
<colvm. rust. 10.379> Sole sub aestiuo gelidas per graminis umbras
<colvm. rust. 10.380> Intortus cucumis praegnasque cucurbita serpit.
<colvm. rust. 10.381> Vna neque est illis facies: nam si tibi cordi
<colvm. rust. 10.382> Longior est, gracili capitis quae uertice pendet,
<colvm. rust. 10.383> E tenui collo semen lege; siue globosi
<colvm. rust. 10.384> Corporis atque utero nimium quae uasta tumescit,
<colvm. rust. 10.385> Ventre leges medio; subolem dabit illa capacem
<colvm. rust. 10.386> Naryciae picis aut Actaei mellis Hymetti
<colvm. rust. 10.387> Aut habilem lymphis famulam Bacchoue lagoenam,
<colvm. rust. 10.388> Tum pueros eadem fluuiis innare docebit.
<colvm. rust. 10.389> Liuidus at cucumis, grauida qui nascitur aluo
<colvm. rust. 10.390> Hirtus et ut coluber nodoso gramine tectus
<colvm. rust. 10.391> Ventre cubat flexo semper collectus in orbem,
<colvm. rust. 10.392> Noxius exacuit morbos aestatis iniquae.
<colvm. rust. 10.393> Fetidus hic suco, pingui quoque semine fartus.
<colvm. rust. 10.394> At qui sub trichila manantem repit ad undam
<colvm. rust. 10.395> Labentemque sequens nimium tenuatur amore,
<colvm. rust. 10.396> Candidus, effetae tremebundior ubere porcae,
<colvm. rust. 10.397> Mollior infuso calathis modo lacte gelato,
<colvm. rust. 10.398> Dulcis erit riguoque madescit luteus aruo
<colvm. rust. 10.399> Et feret auxilium quondam mortalibus aegris.
<colvm. rust. 10.400> Cum canis Erigones flagrans Hyperionis aestu
<colvm. rust. 10.401> Arboreos aperit fetus cumulataque moris
<colvm. rust. 10.402> Candida sanguineo manat fiscella cruore,
<colvm. rust. 10.403> Tunc praecox bifera descendit ab arbore ficus
<colvm. rust. 10.404> Armeniisque et cereolis prunisque Damasci
<colvm. rust. 10.405> Stipantur calathi et pomis, quae barbara Persis
<colvm. rust. 10.406> Miserat, ut fama est, patriis armata uenenis.
<colvm. rust. 10.407> At nunc expositi paruo discrimine leti
<colvm. rust. 10.408> Ambrosios praebent sucos, oblita nocendi.
<colvm. rust. 10.409> Quin etiam eiusdem gentis de nomine dicta
<colvm. rust. 10.410> Exiguo properant mitescere Persica malo.
<colvm. rust. 10.411> Tempestiua madent quae maxima Gallia donat,
<colvm. rust. 10.412> Frigoribus pigro ueniunt Asiatica fetu.
<colvm. rust. 10.413> At grauis Arcturi sub sidere parturit arbos
<colvm. rust. 10.414> Liuia, Chalcidicis et caunis aemula Chiis,
<colvm. rust. 10.415> Purpureaeque Chelidoniae pinguesque Mariscae
<colvm. rust. 10.416> Et callistruthis, roseo quae semine ridet,
<colvm. rust. 10.417> Albaque, quae seruat flauae cognomina cerae,
<colvm. rust. 10.418> Scissa Lybisca simul, picto quoque Lydia tergo.
<colvm. rust. 10.419> Quin et Tardipedi sacris iam rite solutis
<colvm. rust. 10.420> Nube noua seritur, caeli pendentibus undis,
<colvm. rust. 10.421> Gongylis, illustri mittit quam Nursia campo,
<colvm. rust. 10.422> Quaeque Amiterninis defertur bunias aruis.
<colvm. rust. 10.423> Sed iam maturis nos flagitat anxius uuis
<colvm. rust. 10.424> Euhius excultosque iubet claudamus ut hortos.
<colvm. rust. 10.425> Claudimus imperioque tuo paremus agrestes,
<colvm. rust. 10.426> Ac metimus laeti tua munera, dulcis Iacche,
<colvm. rust. 10.427> Inter lasciuos Satyros Panasque biformes,
<colvm. rust. 10.428> Brachia iactantes uetulo marcentia uino.
<colvm. rust. 10.429> Et te Maenalium, te Bacchum teque Lyaeum
<colvm. rust. 10.430> Lenaeumque patrem canimus sub tecta uocantes,
<colvm. rust. 10.431> Ferueat ut lacus et multo completa Falerno
<colvm. rust. 10.432> Exundent pingui spumantia dolia musto.
<colvm. rust. 10.433> Hactenus hortorum cultus, Siluine, docebam,
<colvm. rust. 10.434> Siderei uatis referens praecepta Maronis,
<colvm. rust. 10.435> Qui primus ueteres ausus recludere fontis
<colvm. rust. 10.436> Ascraeum cecinit Romana per oppida carmen.
