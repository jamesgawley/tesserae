<elog. asb. 1.1> Si non mortalis sors inreuocabilis aeui
<elog. asb. 1.2> Fletibus atque fides poneret ipsa modum,
<elog. asb. 1.3> Asbade maiorum, quos uirtus extulit, instar,
<elog. asb. 1.4> Fortibus exemplum corpore mente uiris
<elog. asb. 1.5> Continuata tuam lugerent secula mortem
<elog. asb. 1.6> Iusticiumque tibi publica res ageret,
<elog. asb. 1.7> Innumeris cuius micat illustrata triumphis,
<elog. asb. 1.8> Quos dedit occasus, contulit et oriens.
<elog. asb. 1.9> Rexisti fortes equitum peditumque cateruas
<elog. asb. 1.10> Iure magisterii nobilitate gradu.
<elog. asb. 1.11> Tu bello Gothias expulsis gentibus Alpes
<elog. asb. 1.12> Dedisti Latio uictor id imperio.
<elog. asb. 1.13> Per te diuersae destructis moenibus urbes
<elog. asb. 1.14> Gaudent ad priscum se remeasse decus.
<elog. asb. 1.15> Post te solamen superest lugentibus unum,
<elog. asb. 1.16> Gloria quod tecum non tumulata iacet.
