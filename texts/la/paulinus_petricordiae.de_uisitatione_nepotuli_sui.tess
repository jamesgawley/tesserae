<pavl. petric. uisit. 1.1> Quam modicam stillam quanto torrente rependis,
<pavl. petric. uisit. 1.2> Sancte deus, licet ipsa huius uel guttula roris
<pavl. petric. uisit. 1.3> A te tam sterili data sit uel praestita cordi.
<pavl. petric. uisit. 1.4> Non his obsequiis tam largum flumen egebat
<pavl. petric. uisit. 1.5> Vt tenuis leuibus foliis qui decidit umor
<pavl. petric. uisit. 1.6> Tam profluo augmentum faceret dum labitur amni,
<pavl. petric. uisit. 1.7> Cum magis ad ramos de ripis surgeret umor.
<pavl. petric. uisit. 1.8> Dum uitreus fundit nebularum stamina gurges
<pavl. petric. uisit. 1.9> Contiguumque rapit sitiens uicinia frigus.
<pavl. petric. uisit. 1.10> Inde haec gutta meas tetigit tam prodiga fauces,
<pavl. petric. uisit. 1.11> Tangeret ut murmur solidi crystalla fluenti.
<pavl. petric. uisit. 1.12> Quantum haec sola mihi ferret patientia donum,
<pavl. petric. uisit. 1.13> Vt nullam incideret felix audacia culpam:
<pavl. petric. uisit. 1.14> Nunc uero his etiam duplicatur gratia signis,
<pavl. petric. uisit. 1.15> Vt nullo te fine canam, uenerande sacerdos.
<pavl. petric. uisit. 1.16> Non finitur opus quo susciter. addita crescunt,
<pavl. petric. uisit. 1.17> Quae meminisse iuuet. uirtus dum proditur, astat.
<pavl. petric. uisit. 1.18> Tune meas uisis lacrimas? tu fletibus illis
<pavl. petric. uisit. 1.19> Fers miseratus opem? te uitae altissimus auctor
<pavl. petric. uisit. 1.20> Exorante grauis cohibet lamenta senectae?
<pavl. petric. uisit. 1.21> Ipsa salus uitam reuehit. deiecerat aegrum
<pavl. petric. uisit. 1.22> Et paene exanimem morbi uis tanta nepotem
<pavl. petric. uisit. 1.23> Coniunctamque eidem nubendi lege puellam,
<pavl. petric. uisit. 1.24> Vt uix iam tenui spirarent corpora flatu,
<pavl. petric. uisit. 1.25> Nec posset sollers tactus deprendere uenas
<pavl. petric. uisit. 1.26> Subtracto pulsu filo languente latentes.
<pavl. petric. uisit. 1.27> Me quoque submotum pietas arcebat ab omni
<pavl. petric. uisit. 1.28> Officio. exosam uitabant lumina lucem,
<pavl. petric. uisit. 1.29> Dum poena est quodcumque uident. spes uua pauentis
<pavl. petric. uisit. 1.30> Cor tetigit iuuenis, causam mandare patrono
<pavl. petric. uisit. 1.31> Indulti et totiens propius meminisse fauoris.
<pavl. petric. uisit. 1.32> Nuper contigerat perlatam euoluere chartam,
<pavl. petric. uisit. 1.33> Quae tanti ad nosmet meriti peruenerat, inde
<pavl. petric. uisit. 1.34> Innumera ut miris fulgeret gratia signis,
<pavl. petric. uisit. 1.35> Quis dominus ueri meritum testatus amici
<pavl. petric. uisit. 1.36> Ornabat sanctum per dona immensa sepulchrum.
<pavl. petric. uisit. 1.37> Haec signa antistes dextra signauerat alma
<pavl. petric. uisit. 1.38> Perpetuus, tanti gauisus laude magistri.
<pavl. petric. uisit. 1.39> Hanc igitur chartam uix linguae murmure paruo
<pavl. petric. uisit. 1.40> Incunctante fide spes non incerta poposcit.
<pavl. petric. uisit. 1.41> Exanimi iuueni uires fiducia fandi
<pavl. petric. uisit. 1.42> Praestitit et fessam laxauit gratia linguam.
<pavl. petric. uisit. 1.43> Ergo inter medios quos febris mouerat ignes
<pavl. petric. uisit. 1.44> Virtutum palmas stomacho coniunxit anhelo
<pavl. petric. uisit. 1.45> Et rapuit, recolendo fidem quae scripsit, in ipsis
<pavl. petric. uisit. 1.46> Condita uisceribus quidquid conclusa tegebat
<pavl. petric. uisit. 1.47> Pagina, et ad uotum uelox medicina cucurrit.
<pavl. petric. uisit. 1.48> Exiluit iussus tanta ad miracula sudor,
<pavl. petric. uisit. 1.49> Creuit et ad numerum tanti quoque muneris ordo,
<pavl. petric. uisit. 1.50> Vt scribenda fidem faciant, quam scripta retentant.
<pavl. petric. uisit. 1.51> Non tam pernici suspendunt sucina saltu
<pavl. petric. uisit. 1.52> Fistucam faeni uicini glute uaporis,
<pavl. petric. uisit. 1.53> Quam citus ad chartam madefacti corporis umor
<pavl. petric. uisit. 1.54> Mandato celerante redit. spe uita reuertens
<pavl. petric. uisit. 1.55> Affectu quaesiuit auum quasi nuntia tanti
<pavl. petric. uisit. 1.56> Muneris, et reliquis iussit me iungere signis
<pavl. petric. uisit. 1.57> Quam persensit opem. tali mandanda patrono est
<pavl. petric. uisit. 1.58> Causa rei. adsistit propior clementia sancti
<pavl. petric. uisit. 1.59> Et culpae offensam releuat tutella fauoris.
<pavl. petric. uisit. 1.60> Nec mora commoditas numerum praegressa dierum,
<pavl. petric. uisit. 1.61> Quo saepe ignaros spes dinumerata fefellit,
<pavl. petric. uisit. 1.62> Auxiliis orantis adest. nec clauditur ullis
<pavl. petric. uisit. 1.63> Gratia uera locis nec uires terminus artat,
<pavl. petric. uisit. 1.64> Quas deus accumulat. propter curatio tangit,
<pavl. petric. uisit. 1.65> Qua saluator adest. tam longe abiuncta sepulchro
<pavl. petric. uisit. 1.66> Cellula suscepit, quod mens adtenta poposcit,
<pavl. petric. uisit. 1.67> Atque ipso ingressa est quo credita gratia puncto.
<pavl. petric. uisit. 1.68> Ille aeger letumque pauens uxoris amatae
<pavl. petric. uisit. 1.69> Fit medicus suadetque fidem mittendo salutem,
<pavl. petric. uisit. 1.70> Poscit et ille torus, quidquid persenserat iste.
<pavl. petric. uisit. 1.71> Est certamen opem retinere et quaerere partem.
<pavl. petric. uisit. 1.72> Hic possessa timet dimittere, at illa probatis
<pavl. petric. uisit. 1.73> Se quoque saluari festinat credula signis.
<pavl. petric. uisit. 1.74> Si + dure inque uices ambo optant, ambo retentant,
<pavl. petric. uisit. 1.75> Atque haerens uni pietas succurrit utrique.
<pavl. petric. uisit. 1.76> Grates, sancte, tibi, dum spiritus hos regit artus,
<pavl. petric. uisit. 1.77> Mens et lingua canet. nunc respice cetera clemens
<pavl. petric. uisit. 1.78> Membra domus, celeris reuehens fomenta salutis,
<pavl. petric. uisit. 1.79> Et tibi commissam propior solare senectam,
<pavl. petric. uisit. 1.80> Optata indulgens propere uel praestita seruans.
