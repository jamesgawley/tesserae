<marc. casin. bened. 1.1> Caeca profanatas coleret dum turba figuras,
<marc. casin. bened. 1.2> Et manibus factos crederet esse deos,
<marc. casin. bened. 1.3> Templa ruinosis haec olim struxerat aris,
<marc. casin. bened. 1.4> Quis dabat obscaeno sacra cruenta Ioui.
<marc. casin. bened. 1.5> Sed iussus ueniens, eremoque uocatus ab alta,
<marc. casin. bened. 1.6> Purgauit sanctus hanc Benedictus humum
<marc. casin. bened. 1.7> Sculptaque confractis deiecit marmora signis
<marc. casin. bened. 1.8> Et templum uiuo praebuit esse Deo.
<marc. casin. bened. 1.9> Huc properat caelos optat qui cernere apertos
<marc. casin. bened. 1.10> Nec remouet uotum semita dura pium:
<marc. casin. bened. 1.11> Semper difficili quaeruntur magna labore,
<marc. casin. bened. 1.12> Artam semper habet uita beata uiam.
<marc. casin. bened. 1.13> Huc ego cum scelerum depressus fasce subissem,
<marc. casin. bened. 1.14> Depositum sensi pondus abesse mihi.
<marc. casin. bened. 1.15> Credo quod et felix uita fruar insuper illa,
<marc. casin. bened. 1.16> Oras pro Marco si, Benedicte, tuo.
<marc. casin. bened. 1.17> Hunc plebs stulta locum quondam uocitauerat arcem,
<marc. casin. bened. 1.18> Marmoreisque sacrum fecerat esse deis.
<marc. casin. bened. 1.19> Quod tunc si uero signasset nomine quisquam,
<marc. casin. bened. 1.20> Tartareum potuit iure uocare Chaos.
<marc. casin. bened. 1.21> Ad quem caecatis errantes mentibus ibant,
<marc. casin. bened. 1.22> Improba mortifero reddere uota Ioui.
<marc. casin. bened. 1.23> Sed puto praeuisae culmen signauerat aulae,
<marc. casin. bened. 1.24> Nomine tunc arcis templa moderna uocans.
<marc. casin. bened. 1.25> In quibus aeternae damnatur porta gehennae,
<marc. casin. bened. 1.26> Arxque modo uitae est, quae fuit ante necis.
<marc. casin. bened. 1.27> De qua stelligeri pulsatur ianua caeli
<marc. casin. bened. 1.28> Dum canit angelicis turba beata modis.
<marc. casin. bened. 1.29> De qua conloqueris uero, Benedicte, Tonanti,
<marc. casin. bened. 1.30> Monticola, et sacri dux eremita chori.
<marc. casin. bened. 1.31> Ad quam tu ex alio monitus cum monte uenires,
<marc. casin. bened. 1.32> Per deserta tibi dux, uia, Christus erat.
<marc. casin. bened. 1.33> Namque duos iuuenes biuium produxit ad omne,
<marc. casin. bened. 1.34> Qui te firmarent quod sequereris iter.
<marc. casin. bened. 1.35> Hic quoque uiuenti iusto praedixerat uni:
<marc. casin. bened. 1.36> His tu parce locis, alter amicus adest.
<marc. casin. bened. 1.37> Se sibi sublato tenebris mons caelitus horret,
<marc. casin. bened. 1.38> Et pallet nebulis concolor ipse suis.
<marc. casin. bened. 1.39> Maerent, et largis distillant fletibus antra,
<marc. casin. bened. 1.40> Cumque suis plangunt tabida lustra feris.
<marc. casin. bened. 1.41> Teque lacus liquidi uero fleuere dolore,
<marc. casin. bened. 1.42> Et sparsit laceras silua soluta comas.
<marc. casin. bened. 1.43> Credar ficta loqui, nisi te, ne solus abires,
<marc. casin. bened. 1.44> Tres subito corui promeruere sequi.
<marc. casin. bened. 1.45> Hic quoque te clausum populi, te teste, requirunt,
<marc. casin. bened. 1.46> Exspectas noctis cum pia festa sacrae.
<marc. casin. bened. 1.47> Qui uelut orbati raucis tibi flere querelis
<marc. casin. bened. 1.48> Instant, conuictus quod caruere tuo.
<marc. casin. bened. 1.49> Ast huc perducto scopuli cessere, rubique,
<marc. casin. bened. 1.50> Siccaque mirandas terra retexit aquas.
<marc. casin. bened. 1.51> Certum est mons Christi, quod montibus imperet ipsis,
<marc. casin. bened. 1.52> Subiecit pedibus mons caput ecce tuis.
<marc. casin. bened. 1.53> Vtque suum tu sancte super uegetere cacumen,
<marc. casin. bened. 1.54> Summisso tumidam uertice planat humum.
<marc. casin. bened. 1.55> Neue fatigentur qui te, Benedicte, requirunt,
<marc. casin. bened. 1.56> Molliter obliquum flectit ubique latus.
<marc. casin. bened. 1.57> Hunc mons ipse tamen iuste tibi reddit honorem,
<marc. casin. bened. 1.58> Qui meruit tantum, te decorante, bonum.
<marc. casin. bened. 1.59> Arida tu cuius hortis componis amoenis,
<marc. casin. bened. 1.60> Nudaque fecundo palmite saxa tegis.
<marc. casin. bened. 1.61> Mirantur scopuli fruges, et non sua poma,
<marc. casin. bened. 1.62> Pomiferisque uiret silua soluta comas.
<marc. casin. bened. 1.63> Sic hominum steriles in fructum dirigis actus,
<marc. casin. bened. 1.64> Sicca salutari flumine corda rigans.
<marc. casin. bened. 1.65> Sic, rogo, nunc spinas in frugem uerte malignas,
<marc. casin. bened. 1.66> Quae lacerant Marci pectora bruta tui.
