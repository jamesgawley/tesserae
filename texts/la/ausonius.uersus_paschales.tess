<avson. pasch. 1.1> Sancta salutiferi redeunt sollemnia Christi 
<avson. pasch. 1.2> Et deuota pii celebrant ieiunia mystae; 
<avson. pasch. 1.3> At nos aeternum cohibentes pectore cultum 
<avson. pasch. 1.4> Intemeratorum uim continuamus honorum. 
<avson. pasch. 1.5> Annua cura sacris, iugis reuerentia nobis. 
<avson. pasch. 1.6> Magne pater rerum, cui terra et pontus et aer 
<avson. pasch. 1.7> Tartaraque et picti seruit(==SERVIT) plaga lactea caeli, 
<avson. pasch. 1.8> Noxia quem scelerum plebis tremit almaque rursum 
<avson. pasch. 1.9> Concelebrat uotis animarum turba piarum, 
<avson. pasch. 1.10> Tu breuis hunc aeui cursum celeremque caducae 
<avson. pasch. 1.11> Finem animae donas aeternae munere uitae. 
<avson. pasch. 1.12> Tu mites legum monitus sacrosque prophetas 
<avson. pasch. 1.13> Humano impertis generi seruasque nepotes, 
<avson. pasch. 1.14> Deceptum miseratus Adam, quem capta uenenis 
<avson. pasch. 1.15> Implicuit socium blandis erroribus Eua. 
<avson. pasch. 1.16> Tu natum, pater alme, tuum, uerbumque deumque, 
<avson. pasch. 1.17> Concedis terris totum similemque paremque, 
<avson. pasch. 1.18> Ex uero uerum uiuaque ab origine uiuum. 
<avson. pasch. 1.19> Ille tuis doctus monitis hoc addidit unum, 
<avson. pasch. 1.20> Vt super aequoreas nabat qui spiritus undas 
<avson. pasch. 1.21> Pigra immortali uegetaret membra lauacro. 
<avson. pasch. 1.22> Trina fides auctore uno, spes certa salutis 
<avson. pasch. 1.23> Hunc numerum iunctis uirtutibus amplectenti. 
<avson. pasch. 1.24> Tale et terrenis specimen spectatur in oris 
<avson. pasch. 1.25> Augustus genitor, geminum sator Augustorum, 
<avson. pasch. 1.26> Qui fratrem natumque pio complexus utrumque 
<avson. pasch. 1.27> Numine partitur regnum neque diuidit unum, 
<avson. pasch. 1.28> Omnia solus habens atque omnia dilargitus. 
<avson. pasch. 1.29> Hos igitur nobis trina pietate uigentes, 
<avson. pasch. 1.30> Rectores terrae placidos caelique ministros, 
<avson. pasch. 1.31> Christe, apud aeternum placabilis assere patrem. 
