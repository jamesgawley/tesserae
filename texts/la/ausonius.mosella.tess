<avson. mos. 1.1> Transieram celerem nebuloso flumine Nauam, 
<avson. mos. 1.2> Addita miratus ueteri noua moenia Vingo, 
<avson. mos. 1.3> Aequauit Latias ubi quondam Gallia Cannas 
<avson. mos. 1.4> Infletaeque iacent inopes super arua cateruae. 
<avson. mos. 1.5> Vnde iter ingrediens nemorosa per auia solum 
<avson. mos. 1.6> Et nulla humani spectans uestigia cultus 
<avson. mos. 1.7> Praetereo arentem sitientibus undique terris 
<avson. mos. 1.8> Dumnissum riguasque perenni fonte Tabernas 
<avson. mos. 1.9> Aruaque Sauromatum nuper metata colonis; 
<avson. mos. 1.10> Et tandem primis Belgarum conspicor oris 
<avson. mos. 1.11> Noiomagum, diui castra inclita Constantini. 
<avson. mos. 1.12> Purior hic campis aer Phoebusque sereno 
<avson. mos. 1.13> Lumine purpureum reserat iam sudus Olympum 
<avson. mos. 1.14> Nec iam consertis per mutua uincula ramis 
<avson. mos. 1.15> Quaeritur exclusum uiridi caligine caelum, 
<avson. mos. 1.16> Sed liquidum iubar et rutilam uisentibus aethram 
<avson. mos. 1.17> Libera perspicui non inuidet aura diei. 
<avson. mos. 1.18> In speciem quin me patriae cultumque nitentis 
<avson. mos. 1.19> Burdigalae blando pepulerunt omnia uisu: 
<avson. mos. 1.20> Culmina uillarum pendentibus edita ripis 
<avson. mos. 1.21> Et uirides Baccho colles et amoena fluenta 
<avson. mos. 1.22> Subterlabentis tacito rumore Mosellae. 
<avson. mos. 1.23> Salue, amnis laudate agris, laudate colonis, 
<avson. mos. 1.24> Dignata imperio debent cui moenia Belgae, 
<avson. mos. 1.25> Amnis odorifero iuga uitea consite Baccho, 
<avson. mos. 1.26> Consite gramineas, amnis uiridissime, ripas! 
<avson. mos. 1.27> Nauiger ut pelagus, deuexas pronus in undas 
<avson. mos. 1.28> Vt fluuius, uitreoque lacus imitate profundo, 
<avson. mos. 1.29> Et riuos trepido potes aequiperare meatu 
<avson. mos. 1.30> Et liquido gelidos fontes praecellere potu; 
<avson. mos. 1.31> Omnia solus habes, quae fons, quae riuus et amnis 
<avson. mos. 1.32> Et lacus et biuio refluus manamine pontus. 
<avson. mos. 1.33> Tu placidis praelapsus aquis nec murmura uenti 
<avson. mos. 1.34> Vlla nec occulti pateris luctamina saxi, 
<avson. mos. 1.35> Non spirante uado rapidos properare meatus 
<avson. mos. 1.36> Cogeris; exstantes medio non aequore terras 
<avson. mos. 1.37> Interceptus habes, iusti ne demat honorem 
<avson. mos. 1.38> Nominis, exclusum si diuidat insula flumen. 
<avson. mos. 1.39> Tu duplices sortite uias, et cum amne secundo 
<avson. mos. 1.40> Defluis, ut celeres feriant uada concita remi, 
<avson. mos. 1.41> Et cum per ripas nusquam cessante remulco 
<avson. mos. 1.42> Intendunt collo malorum uincula nautae, 
<avson. mos. 1.43> Ipse tuos quotiens miraris in amne recursus 
<avson. mos. 1.44> Legitimosque putas prope segnius ire meatus! 
<avson. mos. 1.45> Tu neque limigenis ripam praetexeris uluis 
<avson. mos. 1.46> Nec piger immundo perfundis litora caeno; 
<avson. mos. 1.47> Sicca in primores pergunt uestigia lymphas. 
<avson. mos. 1.48> I nunc, et Phrygiis sola leuia consere crustis 
<avson. mos. 1.49> Tendens marmoreum laqueata per atria campum; 
<avson. mos. 1.50> Ast ego despectis quae census opesque dederunt 
<avson. mos. 1.51> Naturae mirabor opus, non cara nepotum 
<avson. mos. 1.52> Laetaque iacturis ubi luxuriatur egestas. 
<avson. mos. 1.53> Hic solidae sternunt umentia litora harenae, 
<avson. mos. 1.54> Nec retinent memores uestigia pressa figuras. 
<avson. mos. 1.55> Spectaris uitreo per leuia terga profundo, 
<avson. mos. 1.56> Secreti nihil amnis habens; utque almus aperto 
<avson. mos. 1.57> Panditur intuitu liquidis obtutibus aer 
<avson. mos. 1.58> Nec placidi prohibent oculos per inania uenti, 
<avson. mos. 1.59> Sic demersa procul durante per intima uisu 
<avson. mos. 1.60> Cernimus arcanique patet penetrale profundi, 
<avson. mos. 1.61> Cum uada lene meant liquidarum et lapsus aquarum 
<avson. mos. 1.62> Prodit caerulea dispersas luce figuras, 
<avson. mos. 1.63> Quod sulcata leui crispatur harena meatu, 
<avson. mos. 1.64> Inclinata tremunt uiridi quod gramina fundo; 
<avson. mos. 1.65> Vsque sub ingenuis agitatae fontibus herbae 
<avson. mos. 1.66> Vibrantes patiuntur aquas lucetque latetque 
<avson. mos. 1.67> Calculus et uiridem distinguit glarea muscum. 
<avson. mos. 1.68> Nota Caledoniis talis pictura Britannis, 
<avson. mos. 1.69> Cum uirides algas et rubra corallia nudat 
<avson. mos. 1.70> Aestus et albentes, concharum germina, bacas, 
<avson. mos. 1.71> Delicias hominum, locupletibus atque sub undis 
<avson. mos. 1.72> Assimulant nostros imitata monilia cultus; 
<avson. mos. 1.73> Haud aliter placidae subter uada laeta Mosellae 
<avson. mos. 1.74> Detegit admixtos non concolor herba lapillos. 
<avson. mos. 1.75> Intentos tamen usque oculos errore fatigant 
<avson. mos. 1.76> Interludentes, examina lubrica, pisces. 
<avson. mos. 1.77> Sed neque tot species obliquatosque natatus, 
<avson. mos. 1.78> Quaeque per aduersum succedunt agmina flumen, 
<avson. mos. 1.79> Nominaque et cunctos numerosae stirpis alumnos 
<avson. mos. 1.80> Edere fas aut ille sinit, cui cura secundae 
<avson. mos. 1.81> Sortis et aequorei cessit tutela tridentis; 
<avson. mos. 1.82> Tu mihi, flumineis habitatrix Nais in oris, 
<avson. mos. 1.83> Squamigeri gregis ede choros liquidoque sub alueo 
<avson. mos. 1.84> Dissere caeruleo fluitantes amne cateruas. 
<avson. mos. 1.85> Squameus herbosas capito interlucet harenas, 
<avson. mos. 1.86> Viscere praetenero fartim congestus aristis 
<avson. mos. 1.87> Nec duraturus post bina trihoria mensis, 
<avson. mos. 1.88> Purpureisque salar stellatus tergora guttis, 
<avson. mos. 1.89> Et nullo spinae nociturus acumine rhedo 
<avson. mos. 1.90> Effugiensque oculos celeri leuis umbra natatu. 
<avson. mos. 1.91> Tuque per obliqui fauces uexate Saraui, 
<avson. mos. 1.92> Qua bis terna fremunt scopulosis ostia pilis, 
<avson. mos. 1.93> Cum defluxisti famae maioris in amnem 
<avson. mos. 1.94> Liberior laxos exerces, barbe, natatus; 
<avson. mos. 1.95> Tu melior peiore aeuo, tibi contigit omni 
<avson. mos. 1.96> Spirantum ex numero non illaudata senectus. 
<avson. mos. 1.97> Nec te puniceo rutilantem uiscere, salmo, 
<avson. mos. 1.98> Transierim, latae cuius uaga uerbera caudae 
<avson. mos. 1.99> Gurgite de medio summas referuntur in undas, 
<avson. mos. 1.100> Occultus placido cum proditur aequore pulsus; 
<avson. mos. 1.101> Tu loricato squamosus pectore, frontem 
<avson. mos. 1.102> Lubricus et dubiae facturus fercula cenae, 
<avson. mos. 1.103> Tempora longarum fers incorrupte morarum, 
<avson. mos. 1.104> Praesignis maculis capitis, cui prodiga nutat 
<avson. mos. 1.105> Aluus opimatoque fluens abdomine uenter. 
<avson. mos. 1.106> Quaeque per Illyricum, per stagna binominis Histri 
<avson. mos. 1.107> Spumarum indiciis caperis, mustela, natantum, 
<avson. mos. 1.108> In nostrum subuecta fretum, ne lata Mosellae 
<avson. mos. 1.109> Flumina tam celebri defraudarentur alumno. 
<avson. mos. 1.110> Quis te naturae pinxit color! atra superne 
<avson. mos. 1.111> Puncta notant tergum, quae lutea circuit iris; 
<avson. mos. 1.112> Lubrica caeruleus perducit tergora fucus; 
<avson. mos. 1.113> Corporis ad medium fartim pinguescis, at illinc 
<avson. mos. 1.114> Vsque sub extremam squalet cutis arida caudam. 
<avson. mos. 1.115> Nec te, delicias mensarum, perca, silebo, 
<avson. mos. 1.116> Amnigenas inter pisces dignande marinis, 
<avson. mos. 1.117> Solus puniceis facilis contendere mullis; 
<avson. mos. 1.118> Nam neque gustus iners solidoque in corpore partes 
<avson. mos. 1.119> Segmentis coeunt, sed dissociantur aristis. 
<avson. mos. 1.120> Hic etiam Latio risus praenomine, cultor 
<avson. mos. 1.121> Stagnorum, querulis uis infestissima ranis, 
<avson. mos. 1.122> Lucius obscuras ulua caenoque lacunas 
<avson. mos. 1.123> Obsidet; hic nullos mensarum lectus ad usus 
<avson. mos. 1.124> Feruet fumosis olido nidore popinis. 
<avson. mos. 1.125> Quis non et uirides, uulgi solacia, tincas 
<avson. mos. 1.126> Norit et alburnos, praedam puerilibus hamis, 
<avson. mos. 1.127> Stridentesque focis, obsonia plebis, alausas? 
<avson. mos. 1.128> Teque inter species geminas neutrumque et utrumque, 
<avson. mos. 1.129> Qui necdum salmo, nec iam salar, ambiguusque 
<avson. mos. 1.130> Amborum, medio uarie intercepte sub aeuo? 
<avson. mos. 1.131> Tu quoque flumineas inter memorande cohortes, 
<avson. mos. 1.132> Gobio, non geminis maior sine pollice palmis, 
<avson. mos. 1.133> Praepinguis, teres, ouipara congestior aluo 
<avson. mos. 1.134> Propexique iubas imitatus, gobio, barbi. 
<avson. mos. 1.135> Nunc, pecus aequoreum, celebrabere, magne silure, 
<avson. mos. 1.136> Quem uelut Actaeo perductum tergora oliuo 
<avson. mos. 1.137> Amnicolam delphina reor; sic per freta magnum 
<avson. mos. 1.138> Laberis et longi uix corporis agmina soluis 
<avson. mos. 1.139> Aut breuibus deprensa uadis aut fluminis uluis. 
<avson. mos. 1.140> At cum tranquillos moliris in amne meatus, 
<avson. mos. 1.141> Te uirides ripae, te caerula turba natantum, 
<avson. mos. 1.142> Te liquidae mirantur aquae; diffunditur alueo 
<avson. mos. 1.143> Aestus et extremo procurrunt margine fluctus. 
<avson. mos. 1.144> Talis Atlantiaco quondam ballena profundo 
<avson. mos. 1.145> Cum uento motuue suo telluris ad oras 
<avson. mos. 1.146> Pellitur; exclusum fundit mare magnaque surgunt 
<avson. mos. 1.147> Aequora uicinique timent decrescere montes. 
<avson. mos. 1.148> Hic tamen, hic nostrae mitis ballena Mosellae 
<avson. mos. 1.149> Exitio procul est magnoque honor additus amni. 
<avson. mos. 1.150> Iam liquidas spectasse uias et lubrica pisces 
<avson. mos. 1.151> Agmina multiplicesque satis numerasse cateruas; 
<avson. mos. 1.152> Inducant aliam spectacula uitea pompam, 
<avson. mos. 1.153> Sollicitentque uagos Baccheia munera uisus, 
<avson. mos. 1.154> Qua sublimis apex longo super ardua tractu 
<avson. mos. 1.155> Et rupes et aprica iugi flexusque sinusque 
<avson. mos. 1.156> Vitibus assurgunt naturalique theatro. 
<avson. mos. 1.157> Gauranum sic alma iugum uindemia uestit 
<avson. mos. 1.158> Et Rhodopen, proprioque nitent Pangaea Lyaeo; 
<avson. mos. 1.159> Sic uiret Ismarius super aequora Thracia collis; 
<avson. mos. 1.160> Sic mea flauentem pingunt uineta Garunnam. 
<avson. mos. 1.161> Summis quippe iugis tendentis in ultima cliui 
<avson. mos. 1.162> Conseritur uiridi fluuialis margo Lyaeo. 
<avson. mos. 1.163> Laeta operum plebes festinantesque coloni 
<avson. mos. 1.164> Vertice nunc summo properant, nunc deiuge dorso, 
<avson. mos. 1.165> Certantes stolidis clamoribus. inde uiator 
<avson. mos. 1.166> Riparum subiecta terens, hinc nauita labens, 
<avson. mos. 1.167> Probra canunt seris cultoribus; astrepit ollis 
<avson. mos. 1.168> Et rupes et silua tremens et concauus amnis. 
<avson. mos. 1.169> Nec solos homines delectat scaena locorum: 
<avson. mos. 1.170> Hic ego et agrestes Satyros et glauca tuentes 
<avson. mos. 1.171> Naidas extremis credam concurrere ripis, 
<avson. mos. 1.172> Capripedes agitat cum laeta proteruia Panas 
<avson. mos. 1.173> Insultantque uadis trepidasque sub amne sorores 
<avson. mos. 1.174> Terrent, indocili pulsantes uerbere fluctum. 
<avson. mos. 1.175> Saepe etiam mediis furata e collibus uuas 
<avson. mos. 1.176> Inter Oreiadas Panope fluuialis amicas 
<avson. mos. 1.177> Fugit lasciuos, paganica numina, Faunos. 
<avson. mos. 1.178> Dicitur et, medio cum sol stetit igneus orbe, 
<avson. mos. 1.179> Ad commune fretum Satyros uitreasque sorores 
<avson. mos. 1.180> Consortes celebrare choros, cum praebuit horas 
<avson. mos. 1.181> Secretas hominum coetu flagrantior aestus; 
<avson. mos. 1.182> Tunc insultantes sua per freta ludere Nymphas 
<avson. mos. 1.183> Et Satyros mersare uadis rudibusque natandi 
<avson. mos. 1.184> Per medias exire manus, dum lubrica falsi 
<avson. mos. 1.185> Membra petunt liquidosque fouent pro corpore fluctus. 
<avson. mos. 1.186> Sed non haec spectata ulli nec cognita uisu 
<avson. mos. 1.187> Fas mihi sit pro parte loqui; secreta tegatur 
<avson. mos. 1.188> Et commissa suis lateat reuerentia riuis. 
<avson. mos. 1.189> Illa fruenda palam species, cum glaucus opaco 
<avson. mos. 1.190> Respondet colli fluuius, frondere uidentur 
<avson. mos. 1.191> Fluminei latices et palmite consitus amnis. 
<avson. mos. 1.192> Quis color ille uadis, seras cum propulit umbras 
<avson. mos. 1.193> Hesperus et uiridi perfundit monte Mosellam! 
<avson. mos. 1.194> Tota natant crispis iuga motibus et tremit absens 
<avson. mos. 1.195> Pampinus et uitreis uindemia turget in undis. 
<avson. mos. 1.196> Annumerat uirides derisus nauita uites, 
<avson. mos. 1.197> Nauita caudiceo fluitans super aequora lembo 
<avson. mos. 1.198> Per medium, qua sese amni confundit imago 
<avson. mos. 1.199> Collis et umbrarum confinia conserit amnis. 
<avson. mos. 1.200> Haec quoque quam dulces celebrant spectacula pompas, 
<avson. mos. 1.201> Remipedes medio certant cum flumine lembi 
<avson. mos. 1.202> Et uarios ineunt flexus uiridesque per oras 
<avson. mos. 1.203> Stringunt attonsis pubentia germina pratis! 
<avson. mos. 1.204> Puppibus et proris alacres gestire magistros 
<avson. mos. 1.205> Impubemque manum super amnica terga uagantem 
<avson. mos. 1.206> Dum spectat * * * *
<avson. mos. 1.206_>* transire diem, sua seria ludo
<avson. mos. 1.207> Posthabet; excludit ueteres noua gratia curas. 
<avson. mos. 1.208> Tales Cumano despectat in aequore ludos 
<avson. mos. 1.209> Liber, sulphurei cum per iuga consita Gauri 
<avson. mos. 1.210> Perque uaporiferi graditur uineta Veseui, 
<avson. mos. 1.211> Cum Venus Actiacis Augusti laeta triumphis 
<avson. mos. 1.212> Ludere lasciuos fera proelia iussit Amores 
<avson. mos. 1.213> Qualia Niliacae classes Latiaeque triremes 
<avson. mos. 1.214> Subter Apollineae gesserunt Leucados arces, 
<avson. mos. 1.215> Aut Pompeiani Mylasena pericula belli 
<avson. mos. 1.216> Euboicae referunt per Auerna sonantia cumbae; 
<avson. mos. 1.217> Innocuos ratium pulsus pugnasque iocantes 
<avson. mos. 1.218> Naumachiae, Siculo qualis spectata Peloro, 
<avson. mos. 1.219> Caeruleus uiridi reparat sub imagine pontus. 
<avson. mos. 1.220> Non aliam speciem petulantibus addit ephebis 
<avson. mos. 1.221> Pubertasque amnisque et picti rostra phaseli. 
<avson. mos. 1.222> Hos Hyperionio cum sol perfuderit aestu, 
<avson. mos. 1.223> Reddit nautales uitreo sub gurgite formas 
<avson. mos. 1.224> Et redigit pandas inuersi corporis umbras, 
<avson. mos. 1.225> Vtque agiles motus dextra laeuaque frequentant 
<avson. mos. 1.226> Et commutatis alternant pondera remis, 
<avson. mos. 1.227> Vnda refert alios, simulacra umentia, nautas. 
<avson. mos. 1.228> Ipsa suo gaudet simulamine nautica pubes, 
<avson. mos. 1.229> Fallaces fluuio mirata redire figuras. 
<avson. mos. 1.230> Sic ubi compositos ostentatura capillos, 
<avson. mos. 1.231> Candentem late speculi explorantis honorem 
<avson. mos. 1.232> Cum primum carae nutrix admouit alumnae, 
<avson. mos. 1.233> Laeta ignorato fruitur uirguncula ludo 
<avson. mos. 1.234> Germanaeque putat formam spectare puellae; 
<avson. mos. 1.235> Oscula fulgenti dat non referenda metallo 
<avson. mos. 1.236> Aut fixas praetemptat acus aut frontis ad oram 
<avson. mos. 1.237> Vibratos captat digitis extendere crines: 
<avson. mos. 1.238> Talis ad umbrarum ludibria nautica pubes 
<avson. mos. 1.239> Ambiguis fruitur ueri falsique figuris. 
<avson. mos. 1.240> Iam uero accessus faciles qua ripa ministrat, 
<avson. mos. 1.241> Scrutatur toto populatrix turba profundo 
<avson. mos. 1.242> Heu male defensos penetrali flumine pisces. 
<avson. mos. 1.243> Hic medio procul amne trahens umentia lina 
<avson. mos. 1.244> Nodosis decepta plagis examina uerrit; 
<avson. mos. 1.245> Ast hic, tranquillo qua labitur agmine flumen, 
<avson. mos. 1.246> Ducit corticeis fluitantia retia signis; 
<avson. mos. 1.247> Ille autem scopulis subiectas pronus in undas 
<avson. mos. 1.248> Inclinat lentae conexa cacumina uirgae, 
<avson. mos. 1.249> Inductos escis iaciens letalibus hamos. 
<avson. mos. 1.250> Quos ignara doli postquam uaga turba natantum 
<avson. mos. 1.251> Rictibus inuasit patulaeque per intima fauces 
<avson. mos. 1.252> Sera occultati senserunt uulnera ferri, 
<avson. mos. 1.253> Dum trepidant, subit indicium crispoque tremori 
<avson. mos. 1.254> Vibrantis saetae nutans consentit harundo, 
<avson. mos. 1.255> Nec mora et excussam stridenti uerbere praedam 
<avson. mos. 1.256> Dexter in obliquum raptat puer; excipit ictum 
<avson. mos. 1.257> Spiritus, ut fractis quondam per inane flagellis 
<avson. mos. 1.258> Aura crepat motoque assibilat aere uentus. 
<avson. mos. 1.259> Exultant udae super arida saxa rapinae 
<avson. mos. 1.260> Luciferique pauent letalia tela diei, 
<avson. mos. 1.261> Cuique sub amne suo mansit uigor, aere nostro 
<avson. mos. 1.262> Segnis anhelatis uitam consumit in auris. 
<avson. mos. 1.263> Iam piger inualido uibratur corpore plausus, 
<avson. mos. 1.264> Torpida supremos patitur iam cauda tremores 
<avson. mos. 1.265> Nec coeunt rictus, haustas sed hiatibus auras 
<avson. mos. 1.266> Reddit mortiferos exspirans branchia flatus. 
<avson. mos. 1.267> Sic ubi fabriles exercet spiritus ignes 
<avson. mos. 1.268> Accipit alterno cohibetque foramine uentos 
<avson. mos. 1.269> Lanea fagineis alludens parma cauernis. 
<avson. mos. 1.270> Vidi egomet quosdam leti sub fine trementes 
<avson. mos. 1.271> Collegisse animas, mox in sublime citatos 
<avson. mos. 1.272> Cernua subiectum praeceps dare corpora in amnem, 
<avson. mos. 1.273> Desperatarum potientes rursus aquarum; 
<avson. mos. 1.274> Quos impos damni puer inconsultus ab alto 
<avson. mos. 1.275> Impetit et stolido captat prensare natatu. 
<avson. mos. 1.276> Sic Anthedonius Boeotia per freta Glaucus, 
<avson. mos. 1.277> Gramina gustatu postquam exitialia Circes 
<avson. mos. 1.278> Expertus carptas moribundis piscibus herbas 
<avson. mos. 1.279> Sumpsit, Carpathium subiit nouus accola pontum. 
<avson. mos. 1.280> Ille hamis et rete potens, scrutator operti 
<avson. mos. 1.281> Nereos, aequoream solitus conuerrere Tethyn, 
<avson. mos. 1.282> Inter captatas fluitauit praedo cateruas. 
<avson. mos. 1.283> Talia despectant longo per caerula tractu 
<avson. mos. 1.284> Pendentes saxis instanti culmine uillae, 
<avson. mos. 1.285> Quas medius dirimit sinuosis flexibus errans 
<avson. mos. 1.286> Amnis, et alternas comunt praetoria ripas. 
<avson. mos. 1.287> Quis modo Sestiacum pelagus, Nepheleidos Helles 
<avson. mos. 1.288> Aequor, Abydeni freta quis miretur ephebi? 
<avson. mos. 1.289> Quis Chalcedonio constratum ab litore pontum, 
<avson. mos. 1.290> Regis opus magni, mediis euripus ubi undis 
<avson. mos. 1.291> Europaeque Asiaeque uetat concurrere terras? 
<avson. mos. 1.292> Non hic dira freti rabies, non saeua furentum 
<avson. mos. 1.293> Proelia caurorum; licet hic commercia linguae 
<avson. mos. 1.294> Iungere et alterno sermonem texere pulsu. 
<avson. mos. 1.295> Blanda salutiferas permiscent litora uoces, 
<avson. mos. 1.296> Et uoces et paene manus; resonantia utrimque 
<avson. mos. 1.297> Verba refert mediis concurrens fluctibus echo. 
<avson. mos. 1.298> Quis potis innumeros cultusque habitusque retexens 
<avson. mos. 1.299> Pandere tectonicas per singula praedia formas? 
<avson. mos. 1.300> Non hoc spernat opus Gortynius aliger, aedis 
<avson. mos. 1.301> Conditor Euboicae, casus quem fingere in auro 
<avson. mos. 1.302> Conantem Icarios patrii pepulere dolores; 
<avson. mos. 1.303> Non Philo Cecropius, non qui laudatus ab hoste 
<avson. mos. 1.304> Clara Syracosii traxit certamina belli. 
<avson. mos. 1.305> Forsan et insignes hominumque operumque labores 
<avson. mos. 1.306> Hinc habuit decimo celebrata uolumine Marci 
<avson. mos. 1.307> Hebdomas, hic clari uiguere Menecratis artes 
<avson. mos. 1.308> Atque Ephesi spectata manus uel in arce Mineruae 
<avson. mos. 1.309> Ictinus, magico cui noctua perlita fuco 
<avson. mos. 1.310> Allicit omne genus uolucres perimitque tuendo. 
<avson. mos. 1.311> Conditor hic forsan fuerit Ptolomaidos aulae 
<avson. mos. 1.312> Dinochares, quadrata cui in fastigia cono 
<avson. mos. 1.313> Surgit et ipsa suas consumit pyramis umbras, 
<avson. mos. 1.314> Iussus ob incesti qui quondam foedus amoris 
<avson. mos. 1.315> Arsinoen Pharii suspendit in aere templi; 
<avson. mos. 1.316> Spirat enim tecti testudine uirus achates 
<avson. mos. 1.317> Afflatamque trahit ferrato crine puellam. 
<avson. mos. 1.318> Hos ergo aut horum similes est credere dignum 
<avson. mos. 1.319> Belgarum in terris scaenas posuisse domorum, 
<avson. mos. 1.320> Molitos celsas, fluuii decoramina, uillas. 
<avson. mos. 1.321> Haec est natura sublimis in aggere saxi, 
<avson. mos. 1.322> Haec procurrentis fundata crepidine ripae, 
<avson. mos. 1.323> Haec refugit captumque sinu sibi uindicat amnem. 
<avson. mos. 1.324> Illa tenens collem, qui plurimus imminet amni, 
<avson. mos. 1.325> Vsurpat faciles per culta, per aspera uisus, 
<avson. mos. 1.326> Vtque suis fruitur diues speculatio terris; 
<avson. mos. 1.327> Illa etiam riguis humili pede condita pratis 
<avson. mos. 1.328> Compensat celsi bona naturalia montis 
<avson. mos. 1.329> Sublimique minans irrumpit in aethera tecto, 
<avson. mos. 1.330> Ostentans altam, Pharos ut Memphitica, turrim. 
<avson. mos. 1.331> Huic proprium clausos consaepto gurgite pisces 
<avson. mos. 1.332> Apricas scopulorum inter captare nouales; 
<avson. mos. 1.333> Haec summis innixa iugis labentia subter 
<avson. mos. 1.334> Flumina despectu iam caligante tuetur. 
<avson. mos. 1.335> Atria quid memorem uiridantibus assita pratis 
<avson. mos. 1.336> Innumerisque super nitentia tecta columnis? 
<avson. mos. 1.337> Quid quae fluminea substructa crepidine fumant 
<avson. mos. 1.338> Balnea, feruenti cum Mulciber haustus operto 
<avson. mos. 1.339> Voluit(==VOLVIT) anhelatas tectoria per caua flammas, 
<avson. mos. 1.340> Inclusum glomerans aestu exspirante uaporem? 
<avson. mos. 1.341> Vidi ego defessos multo sudore lauacri 
<avson. mos. 1.342> Fastidisse lacus et frigora piscinarum 
<avson. mos. 1.343> Vt uiuis fruerentur aquis, mox amne refotos 
<avson. mos. 1.344> Plaudenti gelidum flumen pepulisse natatu. 
<avson. mos. 1.345> Quod si Cumanis huc afforet hospes ab oris, 
<avson. mos. 1.346> Crederet Euboicas simulacra exilia(==EXI+LIA) Baias 
<avson. mos. 1.347> His donasse locis: tantus cultusque nitorque 
<avson. mos. 1.348> Allicit, et nullum parit oblectatio luxum. 
<avson. mos. 1.349> Sed mihi qui tandem finis tua glauca fluenta 
<avson. mos. 1.350> Dicere dignandumque mari memorare Mosellam, 
<avson. mos. 1.351> Innumeri quod te diuersa per ostia late 
<avson. mos. 1.352> Incurrunt amnes? quamquam differre meatus 
<avson. mos. 1.353> Possent, sed celerant in te consumere nomen. 
<avson. mos. 1.354> Namque et Promeae Nemesaeque adiuta meatu 
<avson. mos. 1.355> Sura tuas properat non degener ire sub undas, 
<avson. mos. 1.356> Sura interceptis tibi gratificata fluentis, 
<avson. mos. 1.357> Nobilius permixta tuo sub nomine, quam si 
<avson. mos. 1.358> Ignoranda patri confunderet ostia ponto. 
<avson. mos. 1.359> Te rapidus Celbis, te marmore clarus Erubris 
<avson. mos. 1.360> Festinant famulis quam primum allambere lymphis: 
<avson. mos. 1.361> Nobilibus Celbis celebratur piscibus, ille 
<avson. mos. 1.362> Praecipiti torquens cerealia saxa rotatu 
<avson. mos. 1.363> Stridentesque trahens per leuia marmora serras 
<avson. mos. 1.364_364> Audit perpetuos ripa ex utraque tumultus.
<avson. mos. 1.370_370> Nec minor hoc, tacitum qui per sola pinguia labens
<avson. mos. 1.371_371> Stringit frugiferas felix Alisontia ripas.
<avson. mos. 1.365_365> Praetereo exilem Lesuram tenuemque Drahonum
<avson. mos. 1.366> Nec fastiditos Salmonae usurpo fluores; 
<avson. mos. 1.367> Nauiger undisona dudum me mole Sarauus 
<avson. mos. 1.368> Tota ueste uocat, longum qui distulit amnem, 
<avson. mos. 1.369_369> Fessa sub Augustis ut uolueret ostia muris.
<avson. mos. 1.372_372> Mille alii, prout(==PRO.UT) quemque suus magis impetus urget,
<avson. mos. 1.373> Esse tui cupiunt: tantus properantibus undis 
<avson. mos. 1.374> Ambitus aut mores. quod si tibi, dia Mosella, 
<avson. mos. 1.375> Smyrna suum uatem uel Mantua clara dedisset, 
<avson. mos. 1.376> Cederet Iliacis Simois memoratus in oris 
<avson. mos. 1.377> Nec praeferre suos auderet Thybris honores. 
<avson. mos. 1.378> Da ueniam, da, Roma potens; pulsa, oro, facessat 
<avson. mos. 1.379> Inuidia et Latiae Nemesis non cognita linguae: 
<avson. mos. 1.379_>* * * * *
<avson. mos. 1.380> Imperii sedem Romae tenuere parentes. 
<avson. mos. 1.381> Salue, magne parens frugumque uirumque, Mosella! 
<avson. mos. 1.382> Te clari proceres, te bello exercita pubes, 
<avson. mos. 1.383> Aemula te Latiae decorat facundia linguae; 
<avson. mos. 1.384> Quin etiam mores et laetum fronte seuera 
<avson. mos. 1.385> Ingenium natura tuis concessit alumnis, 
<avson. mos. 1.386> Nec sola antiquos ostentat Roma Catones 
<avson. mos. 1.387> Aut unus tantum iusti spectator et aequi 
<avson. mos. 1.388> Pollet Aristides ueteresque illustrat Athenas. 
<avson. mos. 1.389> Verum ego quid laxis nimium spatiatus habenis 
<avson. mos. 1.390> Victus amore tui praeconia detero? conde, 
<avson. mos. 1.391> Musa, chelyn, pulsis extremo carmine netis. 
<avson. mos. 1.392> Tempus erit cum me studiis ignobilis oti 
<avson. mos. 1.393> Mulcentem curas seniique aprica fouentem 
<avson. mos. 1.394> Materiae commendet honos, cum facta uiritim 
<avson. mos. 1.395> Belgarum patriosque canam, decora inclita, mores. 
<avson. mos. 1.396> Mollia subtili nebunt mihi carmina filo 
<avson. mos. 1.397> Pierides tenuique aptas subtemine telas 
<avson. mos. 1.398> Percurrent; dabitur nostris quoque purpura fusis. 
<avson. mos. 1.399> Quis mihi tum non dictus erit? memorabo quietos 
<avson. mos. 1.400> Agricolas legumque catos fandique potentes, 
<avson. mos. 1.401> Praesidium sublime reis; quos curia summos 
<avson. mos. 1.402> Municipum uidit proceres propriumque senatum, 
<avson. mos. 1.403> Quos praetextati celebris facundia ludi 
<avson. mos. 1.404> Contulit ad ueteris praeconia Quintiliani, 
<avson. mos. 1.405> Quique suas rexere urbes purumque tribunal 
<avson. mos. 1.406> Sanguine et innocuas illustrauere secures, 
<avson. mos. 1.407> Aut Italum populos aquilonigenasque Britannos 
<avson. mos. 1.408> Praefecturarum titulo tenuere secundo; 
<avson. mos. 1.409> Quique caput rerum Romam, populumque patresque, 
<avson. mos. 1.410> Tantum non primo rexit sub nomine, quamuis 
<avson. mos. 1.411> Par fuerit primis: festinet soluere tandem 
<avson. mos. 1.412> Errorem fortuna suum libataque supplens 
<avson. mos. 1.413> Praemia iam ueri fastigia reddat honoris 
<avson. mos. 1.414> Nobilibus repetenda nepotibus. at modo coeptum 
<avson. mos. 1.415> Detexatur opus, dilata et laude uirorum 
<avson. mos. 1.416> Dicamus laeto per rura uirentia tractu 
<avson. mos. 1.417> Felicem fluuium Rhenique sacremus in undas. 
<avson. mos. 1.418> Caeruleos nunc, Rhene, sinus hyaloque uirentem 
<avson. mos. 1.419> Pande peplum spatiumque noui metare fluenti 
<avson. mos. 1.420> Fraternis cumulandus aquis. nec praemia in undis 
<avson. mos. 1.421> Sola, sed Augustae ueniens quod moenibus urbis 
<avson. mos. 1.422> Spectauit iunctos natique patrisque triumphos 
<avson. mos. 1.423> Hostibus exactis Nicrum super et Lupodunum 
<avson. mos. 1.424> Et fontem Latiis ignotum annalibus Histri. 
<avson. mos. 1.425> Haec profligati uenit modo laurea belli, 
<avson. mos. 1.426> Mox alias aliasque feret. uos pergite iuncti 
<avson. mos. 1.427> Et mare purpureum gemino propellite tractu. 
<avson. mos. 1.428> Neu uereare minor, pulcherrime Rhene, uideri; 
<avson. mos. 1.429> Inuidiae nihil hospes habet. potiere perenni 
<avson. mos. 1.430> Nomine; tu fratrem famae securus adopta. 
<avson. mos. 1.431> Diues aquis, diues nymphis, largitor utrique, 
<avson. mos. 1.432> Alueus extendet geminis diuortia ripis 
<avson. mos. 1.433> Communesque uias diuersa per ostia fundet. 
<avson. mos. 1.434> Accedent uires, quas Francia quasque Chamaues 
<avson. mos. 1.435> Germanique tremant; tunc uerus habebere limes. 
<avson. mos. 1.436> Accedet tanto geminum tibi nomen ab amni, 
<avson. mos. 1.437> Cumque unus de fonte fluas, dicere bicornis. 
<avson. mos. 1.438> Haec ego, Viuisca ducens ab origine gentem, 
<avson. mos. 1.439> Belgarum hospitiis non per noua foedera notus, 
<avson. mos. 1.440> Ausonius, nomen Latium, patriaque domoque 
<avson. mos. 1.441> Gallorum extremos inter celsamque Pyrenen, 
<avson. mos. 1.442> Temperat ingenuos qua laeta Aquitanica mores, 
<avson. mos. 1.443> Audax exigua fide concino. fas mihi sacrum 
<avson. mos. 1.444> Perstrinxisse amnem tenui libamine Musae. 
<avson. mos. 1.445> Nec laudem affecto, ueniam peto: sunt tibi multi, 
<avson. mos. 1.446> Alme amnis, sacros qui sollicitare fluores 
<avson. mos. 1.447> Aonidum totamque solent haurire Aganippen. 
<avson. mos. 1.448> Ast ego, quanta mihi dederit se uena liquoris, 
<avson. mos. 1.449> Burdigalam cum me in patriam nidumque senectae 
<avson. mos. 1.450> Augustus pater et nati, mea maxima cura, 
<avson. mos. 1.451> Fascibus Ausoniis decoratum et honore curuli 
<avson. mos. 1.452> Mittent emeritae post tempora disciplinae, 
<avson. mos. 1.453> Latius Arctoi praeconia persequar amnis. 
<avson. mos. 1.454> Addam urbes, tacito quas subterlaberis alueo, 
<avson. mos. 1.455> Moeniaque antiquis te prospectantia muris; 
<avson. mos. 1.456> Addam praesidiis dubiarum condita rerum 
<avson. mos. 1.457> Sed modo securis non castra sed horrea Belgis; 
<avson. mos. 1.458> Addam felices ripa ex utraque colonos 
<avson. mos. 1.459> Teque inter medios hominumque boumque labores 
<avson. mos. 1.460> Stringentem ripas et pinguia culta secantem. 
<avson. mos. 1.461> Non tibi se Liger anteferet, non Axona praeceps, 
<avson. mos. 1.462> Matrona non, Gallis Belgisque intersita finis, 
<avson. mos. 1.463> Santonico refluus non ipse Carantonus aestu; 
<avson. mos. 1.464> Concedet gelido Durani de monte uolutus 
<avson. mos. 1.465> Amnis, et auriferum postponet Gallia Tarnem, 
<avson. mos. 1.466> Insanumque ruens per saxa rotantia late 
<avson. mos. 1.467> In mare purpureum, dominae tamen ante Mosellae 
<avson. mos. 1.468> Nomine adorato, Tarbellicus ibit Aturrus. 
<avson. mos. 1.469> Corniger externas celebrande Mosella per oras, 
<avson. mos. 1.470> Nec solis celebrande locis, ubi fonte supremo 
<avson. mos. 1.471> Exseris auratum taurinae frontis honorem, 
<avson. mos. 1.472> Quaque trahis placidos sinuosa per arua meatus, 
<avson. mos. 1.473> Vel qua Germanis sub portibus ostia soluis; 
<avson. mos. 1.474> Si quis honos tenui uolet aspirare camenae, 
<avson. mos. 1.475> Perdere si quis in his dignabitur otia musis, 
<avson. mos. 1.476> Ibis in ora hominum laetoque fouebere cantu. 
<avson. mos. 1.477> Te fontes uiuique lacus, te caerula noscent 
<avson. mos. 1.478> Flumina, te ueteres, pagorum gloria, luci; 
<avson. mos. 1.479> Te Druna, te sparsis incerta Druentia ripis 
<avson. mos. 1.480> Alpinique colent fluuii duplicemque per urbem 
<avson. mos. 1.481> Qui meat et dextrae Rhodanus dat nomina ripae; 
<avson. mos. 1.482> Te stagnis ego caeruleis magnumque sonoris 
<avson. mos. 1.483> Amnibus, aequoreae te commendabo Garunnae. 
