<ven. fort. carm. 9 1.1> Ordo sacerdotum uenerandaque culmina Christi, 
<ven. fort. carm. 9 1.2> Quos dedit alma fides religione patres, 
<ven. fort. carm. 9 1.3> Paruolus opto loqui regis praeconia celsi: 
<ven. fort. carm. 9 1.4> Subleuet exigui carmina uester amor. 
<ven. fort. carm. 9 1.5> Inclite rex armis et regibus edite celsis, 
<ven. fort. carm. 9 1.6> Primus ab antiquis culmina prima regens, 
<ven. fort. carm. 9 1.7> Rector habens nascendo decus, moderando sed augens, 
<ven. fort. carm. 9 1.8> De radice patris flos generate potens, 
<ven. fort. carm. 9 1.9> Aequali serie uos nobilitando uicissim 
<ven. fort. carm. 9 1.10> Tu genus ornasti, te genus ornat aui. 
<ven. fort. carm. 9 1.11> Excepisti etenim fulgorem ab origine gentis, 
<ven. fort. carm. 9 1.12> Sed per te proauis splendor honore redit. 
<ven. fort. carm. 9 1.13> Te nascente patri lux altera nascitur orbi, 
<ven. fort. carm. 9 1.14> Nominis et radios spargis ubique nouos, 
<ven. fort. carm. 9 1.15> Quem praefert Oriens, Libyes, Occasus et Arctus: 
<ven. fort. carm. 9 1.16> Quo pede non graderis, notus honore uenis. 
<ven. fort. carm. 9 1.17> Quidquid habet mundus peragrasti nomine, princeps, 
<ven. fort. carm. 9 1.18> Curris et illud iter quod rota solis agit, 
<ven. fort. carm. 9 1.19> Cognite iam ponto et rubro pelagoque sub Indo, 
<ven. fort. carm. 9 1.20> Transit et Oceanum fulgida fama sopho. 
<ven. fort. carm. 9 1.21> Nomen ut hoc resonet non impedit aura nec unda: 
<ven. fort. carm. 9 1.22> Sic tibi cuncta simul, terra uel astra, fauent. 
<ven. fort. carm. 9 1.23> Rex bonitate placens, decus altum et nobile germen, 
<ven. fort. carm. 9 1.24> In quo tot procerum culmina culmen habent, 
<ven. fort. carm. 9 1.25> Auxilium patriae, spes et tutamen in armis, 
<ven. fort. carm. 9 1.26> Fida tuis uirtus, inclitus atque uigor, 
<ven. fort. carm. 9 1.27> Chilperice potens: si interpres barbarus extet, 
<ven. fort. carm. 9 1.28>"Adiutor fortis" hoc quoque nomen habes. 
<ven. fort. carm. 9 1.29> Non fuit in uacuum sic te uocitare parentes: 
<ven. fort. carm. 9 1.30> Praesagum hoc totum laudis et omen erat. 
<ven. fort. carm. 9 1.31> Iam tunc indicium praebebant tempora nato, 
<ven. fort. carm. 9 1.32> Dicta priora tamen dona secuta probant. 
<ven. fort. carm. 9 1.33> In te, dulce caput, patris omnis cura pependit, 
<ven. fort. carm. 9 1.34> Inter tot fratres sic amor unus eras. 
<ven. fort. carm. 9 1.35> Agnoscebat enim te iam meliora mereri: 
<ven. fort. carm. 9 1.36> Vnde magis coluit, praetulit inde pater; 
<ven. fort. carm. 9 1.37> Praeposuit genitor cum plus dilexit alumnum: 
<ven. fort. carm. 9 1.38> Iudicium regis frangere nemo potest. 
<ven. fort. carm. 9 1.39> Auspiciis magnis creuisti, maxime princeps, 
<ven. fort. carm. 9 1.40> Hinc in amore manens plebis et inde patris. 
<ven. fort. carm. 9 1.41> Sed meritis tantis subito sors inuida rerum, 
<ven. fort. carm. 9 1.42> Perturbare parans regna quieta tibi, 
<ven. fort. carm. 9 1.43> Concutiens animos populorum et foedera fratrum, 
<ven. fort. carm. 9 1.44> Laedere dum uoluit(==VOLUIT), prosperitate fauet. 
<ven. fort. carm. 9 1.45> Denique iam capiti ualido pendente periclo, 
<ven. fort. carm. 9 1.46> Quando ferire habuit, reppulit hora necem. 
<ven. fort. carm. 9 1.47> Cum retinereris mortis circumdatus armis, 
<ven. fort. carm. 9 1.48> Eripuit gladio sors operante deo. 
<ven. fort. carm. 9 1.49> Ductus ad extremum remeas de funere uitae, 
<ven. fort. carm. 9 1.50> Vltima quae fuerat fit tibi prima dies. 
<ven. fort. carm. 9 1.51> Noxia dum cuperent hostes tibi bella parare, 
<ven. fort. carm. 9 1.52> Pro te pugnauit fortis in arma fides. 
<ven. fort. carm. 9 1.53> Prospera iudicium sine te tua causa peregit, 
<ven. fort. carm. 9 1.54> Et rediit proprio celsa cathedra loco. 
<ven. fort. carm. 9 1.55> Res bone, ne doleas, nam te fortuna querellis 
<ven. fort. carm. 9 1.56> Vnde fatigauit, hinc meliora dedit. 
<ven. fort. carm. 9 1.57> Aspera tot tolerando diu modo laeta sequuntur 
<ven. fort. carm. 9 1.58> Et per maerores gaudia nata metis. 
<ven. fort. carm. 9 1.59> Multimodas perpesse minas tua regna resumis, 
<ven. fort. carm. 9 1.60> Namque labore graui crescere magna solent. 
<ven. fort. carm. 9 1.61> Aspera non nocuit, sed te sors dura probauit: 
<ven. fort. carm. 9 1.62> Vnde grauabaris, celsior inde redis. 
<ven. fort. carm. 9 1.63> Altior assiduis crescis, non frangeris armis, 
<ven. fort. carm. 9 1.64> Et belli artificem te labor ipse facit. 
<ven. fort. carm. 9 1.65> Fortior efficeris per multa pericula princeps 
<ven. fort. carm. 9 1.66> Ac per sudores dona quietis habes. 
<ven. fort. carm. 9 1.67> Nil dolet amissum te rege superstite mundus, 
<ven. fort. carm. 9 1.68> Cui se seruarunt debita regna gradu. 
<ven. fort. carm. 9 1.69> Consuluit domui, patriae populoque creator, 
<ven. fort. carm. 9 1.70> Quem gentes metuunt, te superesse uirum. 
<ven. fort. carm. 9 1.71> Ne ruat armatus per Gallica rura rebellis, 
<ven. fort. carm. 9 1.72> Nomine uictoris hic es et ampla tegis: 
<ven. fort. carm. 9 1.73> Quem Geta, Vasco tremunt, Danus, Euthio, Saxo, Britannus, 
<ven. fort. carm. 9 1.74> Cum patre quos acie te domitasse patet. 
<ven. fort. carm. 9 1.75> Terror es extremis Fresonibus atque Suebis, 
<ven. fort. carm. 9 1.76> Qui neque bella parant, sed tua frena rogant. 
<ven. fort. carm. 9 1.77> Omnibus his datus es timor illo iudice campo, 
<ven. fort. carm. 9 1.78> Et terrore nouo factus es altus amor. 
<ven. fort. carm. 9 1.79> In te, rector, habet regio circumdata murum 
<ven. fort. carm. 9 1.80> Ac leuat excelsum ferrea porta caput. 
<ven. fort. carm. 9 1.81> Tu patriae radias adamantina turris ab austro 
<ven. fort. carm. 9 1.82> Et scuto stabili publica uota tegis. 
<ven. fort. carm. 9 1.83> Neu grauet haec aliquis, pia propugnacula tendis 
<ven. fort. carm. 9 1.84> Ac regionis opes limite forte foues. 
<ven. fort. carm. 9 1.85> Quid de iustitiae referam moderamine, princeps? 
<ven. fort. carm. 9 1.86> Quo male nemo redit, si bene iusta petit, 
<ven. fort. carm. 9 1.87> Cuius in ore probo mensurae libra tenetur 
<ven. fort. carm. 9 1.88> Rectaque causarum linea currit iter. 
<ven. fort. carm. 9 1.89> Nec mora fit uero, falsus nihil explicat error 
<ven. fort. carm. 9 1.90> Iudiciisque tuis fraus fugit, ordo redit. 
<ven. fort. carm. 9 1.91> Quid? quoscumque etiam regni dicione gubernas, 
<ven. fort. carm. 9 1.92> Doctior ingenio uincis et ore loquax, 
<ven. fort. carm. 9 1.93> Discernens uarias sub nullo interprete uoces, 
<ven. fort. carm. 9 1.94> Et generum linguas unica lingua refert. 
<ven. fort. carm. 9 1.95> Erigit exiguos tua munificentia cunctos, 
<ven. fort. carm. 9 1.96> Et quod das famulo credis id esse tuum. 
<ven. fort. carm. 9 1.97> Qualiter hinc itidem tua se praeconia tendunt 
<ven. fort. carm. 9 1.98> Laudis et hoc cumulo concutit astra fragor. 
<ven. fort. carm. 9 1.99> Cui simul arma fauent et littera constat amore: 
<ven. fort. carm. 9 1.100> Hinc uirtute potens, doctus et inde places. 
<ven. fort. carm. 9 1.101> Inter utrumque sagax, armis et iure probatus 
<ven. fort. carm. 9 1.102> Belliger hinc radias, legifer inde micas. 
<ven. fort. carm. 9 1.103> De uirtute pater, reparatur auunculus ore, 
<ven. fort. carm. 9 1.104> Doctrinae studio uincis et omne genus. 
<ven. fort. carm. 9 1.105> Regibus aequalis de carmine maior haberis, 
<ven. fort. carm. 9 1.106> Dogmate uel qualis non fuit ante parens. 
<ven. fort. carm. 9 1.107> Te arma ferunt generi similem, sed littera praefert: 
<ven. fort. carm. 9 1.108> Sic ueterum regum par simul atque prior. 
<ven. fort. carm. 9 1.109> Admirande mihi nimium rex, cuius opime 
<ven. fort. carm. 9 1.110> Proelia robor agit, carmina lima polit. 
<ven. fort. carm. 9 1.111> Legibus arma regis et leges dirigis armis: 
<ven. fort. carm. 9 1.112> Artis diuersae sic simul itur iter. 
<ven. fort. carm. 9 1.113> Discere si posset, rector, tua singula quisquis, 
<ven. fort. carm. 9 1.114> Ornarent plures quae bona solus agis. 
<ven. fort. carm. 9 1.115> Sed tamen haec maneant et crescant prospera uobis 
<ven. fort. carm. 9 1.116> Et liceat solio multiplicante frui 
<ven. fort. carm. 9 1.117> Coniuge cum propria, quae regnum moribus ornat 
<ven. fort. carm. 9 1.118> Principis et culmen participata regit 
<ven. fort. carm. 9 1.119> Prouida consiliis, sollers, cauta, utilis aulae, 
<ven. fort. carm. 9 1.120> Ingenio pollens, munere larga placens, 
<ven. fort. carm. 9 1.121> Omnibus excellens meritis Fredegundis opima, 
<ven. fort. carm. 9 1.122> Atque serena suo fulget ab ore dies, 
<ven. fort. carm. 9 1.123> Regia magna nimis curarum pondera portans, 
<ven. fort. carm. 9 1.124> Te bonitate colens, utilitate iuuans. 
<ven. fort. carm. 9 1.125> Qua pariter tecum moderante palatia crescunt, 
<ven. fort. carm. 9 1.126> Cuius et auxilio floret honore domus. 
<ven. fort. carm. 9 1.127> Quaerens unde uiro duplicentur uota salutis 
<ven. fort. carm. 9 1.128> Et tibi mercedem de Radegunde facit. 
<ven. fort. carm. 9 1.129> Quae meritis propriis effulget gloria regis 
<ven. fort. carm. 9 1.130> Et regina suo facta corona uiro. 
<ven. fort. carm. 9 1.131> Tempore sub longo haec te fructu prolis honoret, 
<ven. fort. carm. 9 1.132> Surgat et inde nepos, ut renoueris auus. 
<ven. fort. carm. 9 1.133> Ergo creatori referatur gratia digne, 
<ven. fort. carm. 9 1.134> Et cole, rex, regem qui tibi praebet opem, 
<ven. fort. carm. 9 1.135> Vt seruet cumuletque bonum; nam rector ab alto 
<ven. fort. carm. 9 1.136> Omnia solus habet qui tibi multa dedit. 
<ven. fort. carm. 9 1.137> Da ueniam, uictor, tua me praeconia uincunt: 
<ven. fort. carm. 9 1.138> Hoc quoque, quod superor, fit tibi maior honor. 
<ven. fort. carm. 9 1.139> Paruolus opto tamen, sic prospera uota secundent, 
<ven. fort. carm. 9 1.140> Vt ueniant terris haec pia dona polis. 
<ven. fort. carm. 9 1.141> Aera temperie faueant tibi, tempora pace, 
<ven. fort. carm. 9 1.142> Frugibus arua micent, foedera regna ligent. 
<ven. fort. carm. 9 1.143> Edomites hostes, tuearis amore fideles, 
<ven. fort. carm. 9 1.144> Sis quoque catholicis religionis apex, 
<ven. fort. carm. 9 1.145> Summus honor regis, per quem donantur honores, 
<ven. fort. carm. 9 1.146> Cui longaeua dies constet et alma fides. 
<ven. fort. carm. 9 1.147> Regibus aurum alii aut gemmarum munera soluant: 
<ven. fort. carm. 9 1.148> De Fortunato paupere uerba cape. 
<ven. fort. carm. 9 2.1> Aspera condicio et sors irreuocabilis horae! 
<ven. fort. carm. 9 2.2> Quod generi humano tristis origo dedit, 
<ven. fort. carm. 9 2.3> Cum suadens coluber proiecit ab ore uenenum, 
<ven. fort. carm. 9 2.4> Morsu et serpentis mors fuit Eua nocens: 
<ven. fort. carm. 9 2.5> Sumpsit ab ipso ex tunc Adam patre terra dolorem, 
<ven. fort. carm. 9 2.6> Et de matre gemens mundus amara capit. 
<ven. fort. carm. 9 2.7> Praeuaricando duo probro damnantur acerbo: 
<ven. fort. carm. 9 2.8> Ille labore dolet, haec generando gemit. 
<ven. fort. carm. 9 2.9> Mors uenit inde uorax, transmissa nepotibus ipsis, 
<ven. fort. carm. 9 2.10> Heredesque suos tollit origo nocens. 
<ven. fort. carm. 9 2.11> Ecce hoc triste nefas nobis genuere parentes: 
<ven. fort. carm. 9 2.12> Coeperat unde prius, hinc ruit omne genus. 
<ven. fort. carm. 9 2.13> Primus Abel cecidit miserando uulnere caesus, 
<ven. fort. carm. 9 2.14> Ac fraterna sibi sarcula membra fodent. 
<ven. fort. carm. 9 2.15> Post quoque Seth obiit, sub Abel uice redditus isdem, 
<ven. fort. carm. 9 2.16> Et quamuis rediit, non sine fine fuit. 
<ven. fort. carm. 9 2.17> Quid Noe memorem, laudatum uoce Tonantis? 
<ven. fort. carm. 9 2.18> Quem leuis arca tulit, nunc grauis arua premit. 
<ven. fort. carm. 9 2.19> Sic quoque Sem et Iafeth, iustissima denique proles 
<ven. fort. carm. 9 2.20> Sancta et progenies tale cucurrit iter. 
<ven. fort. carm. 9 2.21> Quid patriarcha Abraham uel Isac, Iacob quoque dignus, 
<ven. fort. carm. 9 2.22> Cum de lege necis nemo solutus adest? 
<ven. fort. carm. 9 2.23> Melchisedech etiam, domini sacer ore sacerdos, 
<ven. fort. carm. 9 2.24> Iob quoque seu geniti sic abiere sui. 
<ven. fort. carm. 9 2.25> Legifer ipse iacet Moyses Aaronque sacerdos, 
<ven. fort. carm. 9 2.26> Alloquiisque dei dignus amicus obit. 
<ven. fort. carm. 9 2.27> Successorque suus, populi dux inclitus(==INCLITU-S) Iesus, 
<ven. fort. carm. 9 2.28> Quos legitis libris occubuere patres. 
<ven. fort. carm. 9 2.29> Quid Gedeon, Samson uel quisquis in ordine iudex? 
<ven. fort. carm. 9 2.30> Morti sub domino iudice nemo fugit. 
<ven. fort. carm. 9 2.31> Israhelita potens Dauid res atque propheta 
<ven. fort. carm. 9 2.32> Est situs in tumulo cum Salomone suo. 
<ven. fort. carm. 9 2.33> Esaias Danihel Samuel Ionasque beatus, 
<ven. fort. carm. 9 2.34> Viuens sub pelago, stat modo pressus humo. 
<ven. fort. carm. 9 2.35> Princeps claue Petrus, primus quoque dogmate Paulus, 
<ven. fort. carm. 9 2.36> Quamuis celsae animae, corpora terra tegit. 
<ven. fort. carm. 9 2.37> Semine ab humano cui nullus maior habetur, 
<ven. fort. carm. 9 2.38> Vir baptista potens ipse Iohannes obit. 
<ven. fort. carm. 9 2.39> Enoch Heliasque hoc adhuc(==AD+HUC) spectat uterque: 
<ven. fort. carm. 9 2.40> Qui satus ex homine est et moriturus erit. 
<ven. fort. carm. 9 2.41> Ipse creator ouans surgens cito Christus ab umbris, 
<ven. fort. carm. 9 2.42> Hic quia natus homo est, carne sepultus humo. 
<ven. fort. carm. 9 2.43> Quis, rogo, non moritur, mortem gustante salute? 
<ven. fort. carm. 9 2.44> Dum pro me uoluit(==VOLUIT) hic mea uita mori? 
<ven. fort. carm. 9 2.45> Dic mihi, quid poterunt Augusti aut culmina regum, 
<ven. fort. carm. 9 2.46> Membra creatoris cum iacuere petris? 
<ven. fort. carm. 9 2.47> Bracchia non retrahunt fortes neque purpura reges, 
<ven. fort. carm. 9 2.48> Vir quicumque uenit puluere, puluis erit. 
<ven. fort. carm. 9 2.49> Nascimur aequales morimurque aequaliter omnes: 
<ven. fort. carm. 9 2.50> Vna ex Adam est mors, Christus et una salus. 
<ven. fort. carm. 9 2.51> Diuersa est merces, funus tamen omnibus unum: 
<ven. fort. carm. 9 2.52> Infantes, iuuenes, sic moriere senes. 
<ven. fort. carm. 9 2.53> Ergo quid hinc facimus nunc te rogo, celsa potestas, 
<ven. fort. carm. 9 2.54> Cum nihil auxilii possumus esse rei? 
<ven. fort. carm. 9 2.55> Ploramus, gemimus, sed nec prodesse ualemus: 
<ven. fort. carm. 9 2.56> Luctus adest oculis, est neque fructus opis. 
<ven. fort. carm. 9 2.57> Viscera torquentur, lacerantur corda tumultu; 
<ven. fort. carm. 9 2.58> Sunt cari extincti, flendo cadunt oculi. 
<ven. fort. carm. 9 2.59> Ecce uocatur amor neque iam reuocatur amator, 
<ven. fort. carm. 9 2.60> Nos neque iam repetit quem petra mersa tegit. 
<ven. fort. carm. 9 2.61> Quamuis clamantem refugit mors surda nec audit, 
<ven. fort. carm. 9 2.62> Nec scit in affectum dura redire pium. 
<ven. fort. carm. 9 2.63> Sed, nolo atque uolo, migrabo cum omnibus illuc; 
<ven. fort. carm. 9 2.64> Ibimus hinc omnes, nemo nec inde redit: 
<ven. fort. carm. 9 2.65> Donec ad aduentum domini caro mortua uiuat, 
<ven. fort. carm. 9 2.66> Surgat et ex proprio puluere rursus homo, 
<ven. fort. carm. 9 2.67> Coeperit ut tegere arentes cutis uda fauillas 
<ven. fort. carm. 9 2.68> Et uiui cineres de tumulis salient. 
<ven. fort. carm. 9 2.69> Ibimus ergo omnes alia regione locandi, 
<ven. fort. carm. 9 2.70> Ibimus ad patriam quos peregrina tenent. 
<ven. fort. carm. 9 2.71> Ne cruciere igitur, pie rex, fortissime princeps, 
<ven. fort. carm. 9 2.72> Quod geniti pergunt quo petit omnis homo. 
<ven. fort. carm. 9 2.73> Quale placet figulo uas fictile, tale paratur; 
<ven. fort. carm. 9 2.74> Quando placet figulo, uasa soluta ruunt. 
<ven. fort. carm. 9 2.75> Quod iubet omnipotens, non possumus esse rebelles, 
<ven. fort. carm. 9 2.76> Cuius ad intuitum sidera terra tremunt. 
<ven. fort. carm. 9 2.77> Ipse creat hominem: quid dicere possumus? idem 
<ven. fort. carm. 9 2.78> Qui dedit et recipit: crimina nulla gerit. 
<ven. fort. carm. 9 2.79> Illius ecce sumus figmentum et spiritus inde est: 
<ven. fort. carm. 9 2.80> Cum iubet, hinc imus qui sumus eius opus. 
<ven. fort. carm. 9 2.81> Si libet, in hora montes freta sidera mutat 
<ven. fort. carm. 9 2.82> Cui sua facta fauent: quid homo(==SOMO) fumus agit? 
<ven. fort. carm. 9 2.83> Rex precor ergo potens, age quod tibi, maxime, prosit, 
<ven. fort. carm. 9 2.84> Quod prodest animae cum deitatis ope: 
<ven. fort. carm. 9 2.85> Esto uirile decus, patienter uince dolores: 
<ven. fort. carm. 9 2.86> Quod non uitatur, uel toleretur onus. 
<ven. fort. carm. 9 2.87> Quod trahimus nascendo, sine hoc non transigit ullus: 
<ven. fort. carm. 9 2.88> Quod nemo immutat, uel ratione ferat. 
<ven. fort. carm. 9 2.89> Consuleas dominae reginae et amantis amatae, 
<ven. fort. carm. 9 2.90> Quae bona cuncta capit te sociante sibi; 
<ven. fort. carm. 9 2.91> Maternum affectum placare iubeto dolentem, 
<ven. fort. carm. 9 2.92> Nec simul ipse fleas nec lacrimare sinas. 
<ven. fort. carm. 9 2.93> Te regnante uiro tristem illam non decet esse, 
<ven. fort. carm. 9 2.94> Sed magis ex uestro gaudeat alta toro. 
<ven. fort. carm. 9 2.95> Deprecor hoc etiam, uitam amplam coniugis optans, 
<ven. fort. carm. 9 2.96> Consuleas genitae, consuleas patriae. 
<ven. fort. carm. 9 2.97> Talis erit populus qualem te uiderit omnis, 
<ven. fort. carm. 9 2.98> Deque tua facie plebs sua uota metet. 
<ven. fort. carm. 9 2.99> Denique Iob natos septem uno triste sub ictu 
<ven. fort. carm. 9 2.100> Amittens laudes rettulit ore deo. 
<ven. fort. carm. 9 2.101> Dauid psalmographus genitum cum amisit amatum, 
<ven. fort. carm. 9 2.102> Mox tumulo posuit, prandia festa dedit. 
<ven. fort. carm. 9 2.103> Femina bis felix pia mater Machabeorum 
<ven. fort. carm. 9 2.104> Natos septem uno funere laeta tulit, 
<ven. fort. carm. 9 2.105> Prompta aiens domino: "semper tibi gloria, rector, 
<ven. fort. carm. 9 2.106> Cum uis, summe pater, pignora mater habet". 
<ven. fort. carm. 9 2.107> Vnde deo potius referatur gratia nostro, 
<ven. fort. carm. 9 2.108> Germine de uestro qui facit ire polo, 
<ven. fort. carm. 9 2.109> Eligit et gemmas de mundi stercore pulchras 
<ven. fort. carm. 9 2.110> De medioque luto ducit ad astra throno. 
<ven. fort. carm. 9 2.111> Messis uestra deo placuit, quam in horrea condit 
<ven. fort. carm. 9 2.112> Dum spicis teneris dulcia grana metat. 
<ven. fort. carm. 9 2.113> Non paleas generas, frumenta sed integra gignis, 
<ven. fort. carm. 9 2.114> Nec recremanda focis, sed recreanda polis: 
<ven. fort. carm. 9 2.115> Praesertim qui sic sancto baptismate puri 
<ven. fort. carm. 9 2.116> Hinc meruere rapi, fonte lauante noui. 
<ven. fort. carm. 9 2.117> Stantes ante deum uelut aurea uasa decoris 
<ven. fort. carm. 9 2.118> Aut quasi candelabris pulchra lucerna nitens, 
<ven. fort. carm. 9 2.119> Immaculatae animae, radiantes semper honore, 
<ven. fort. carm. 9 2.120> Viuorum retinent in regione locum 
<ven. fort. carm. 9 2.121> Inque domo domini plantati lumine uernant, 
<ven. fort. carm. 9 2.122> Candida ceu rubeis lilia mixta rosis. 
<ven. fort. carm. 9 2.123> Iusserit et dominus cum membra redire sepulta, 
<ven. fort. carm. 9 2.124> Vestibit genitos tunc stola pulchra tuos 
<ven. fort. carm. 9 2.125> Aut palmata chlamys rutilo contexta sub auro, 
<ven. fort. carm. 9 2.126> Et uariis gemmis frons diadema geret; 
<ven. fort. carm. 9 2.127> Vtentes niueam per candida pectora pallam, 
<ven. fort. carm. 9 2.128> Purpureamque togam fulgida zona ligat. 
<ven. fort. carm. 9 2.129> Tunc pater et genetrix mediis gaudebitis illis, 
<ven. fort. carm. 9 2.130> Cum inter sidereos cernitis esse uiros. 
<ven. fort. carm. 9 2.131> Est tamen omnipotens, Abrahae qui semen adauxit, 
<ven. fort. carm. 9 2.132> Vobis atque dabit Iob quod amore dedit, 
<ven. fort. carm. 9 2.133> Restituens numerum natorum germine digno, 
<ven. fort. carm. 9 2.134> Progeniemque refert nobilitante fide. 
<ven. fort. carm. 9 2.135> Qui in solium Dauid Salomonis contulit ortum, 
<ven. fort. carm. 9 2.136> Pro uice germani cum redit ipse patri, 
<ven. fort. carm. 9 2.137> Ille tibi poterit de coniuge reddere natum, 
<ven. fort. carm. 9 2.138> Cui pater alludat, ubere mater alat, 
<ven. fort. carm. 9 2.139> Qui medius uestri reptans per colla parentum 
<ven. fort. carm. 9 2.140> Regibus et patriae gaudia longa paret. 
<ven. fort. carm. 9 3.1> Post tempestates et turbida nubila caeli,
<ven. fort. carm. 9 3.2> Quo solet infesto terra rigere gelu,
<ven. fort. carm. 9 3.3> Post ualidas hiemes ac tristia frigora brumae,
<ven. fort. carm. 9 3.4> Flamine seu rapidi rura grauante noti,
<ven. fort. carm. 9 3.5> Succedunt iterum uernalia tempora mundo
<ven. fort. carm. 9 3.6> Grataque post glaciem prouocat aura diem.
<ven. fort. carm. 9 3.7> Rursus odoriferis renouantur floribus arua,
<ven. fort. carm. 9 3.8> Frondibus arboreis et uiret omne nemus;
<ven. fort. carm. 9 3.9> Dulce saporatis curuantur robora pomis,
<ven. fort. carm. 9 3.10> Et redeunte sibi gramine ridet ager.
<ven. fort. carm. 9 3.11> Sic quoque iam, domini, post tristia damna dolentes
<ven. fort. carm. 9 3.12> Vos meliore animo laetificate, precor.
<ven. fort. carm. 9 3.13> Ecce dies placidi reuocant paschalia Christi,
<ven. fort. carm. 9 3.14> Orbs quoque totus item per noua uota fremit.
<ven. fort. carm. 9 3.15> Gaudia plus faueant per celsa palatia regum
<ven. fort. carm. 9 3.16> Et per uos famuli festa beata colant.
<ven. fort. carm. 9 3.17> Omnipotens nobis uestram addat in orbe salutem
<ven. fort. carm. 9 3.18> Atque diu patriam culmina uestra regant.
<ven. fort. carm. 9 4.1> Flere monent populum crudelia funera regum,
<ven. fort. carm. 9 4.2> Cum caput orbis humo maesta sepulchra tegunt.
<ven. fort. carm. 9 4.3> Hoc igitur tumulo recubans Chlodobercthus habetur,
<ven. fort. carm. 9 4.4> Qui tria lustra gerens raptus ab orbe fuit,
<ven. fort. carm. 9 4.5> De proauo ueniens Chlodouecho celsa propago,
<ven. fort. carm. 9 4.6> Chlodacharique nepos Chilpericique genus;
<ven. fort. carm. 9 4.7> Quem de regina sumpsit Fredegunde iugali,
<ven. fort. carm. 9 4.8> Auserat et nascens Francica uota puer.
<ven. fort. carm. 9 4.9> Quo patris et patriae dum spes adolesceret ampla,
<ven. fort. carm. 9 4.10> Accelerante die sors inimica tulit.
<ven. fort. carm. 9 4.11> Sed cui nulla nocent queruli contagia mundi,
<ven. fort. carm. 9 4.12> Non fleat ullus amor, quem modo cingit honor.
<ven. fort. carm. 9 4.13> Nam puer innocuus uiuens sine crimine lapsus
<ven. fort. carm. 9 4.14> Perpetui regni se fauet arce frui.
<ven. fort. carm. 9 5.1> Dulce caput, populi, Dagobercthe, perennis amore,
<ven. fort. carm. 9 5.2> Auxilium patriae, spes puerilis obis,
<ven. fort. carm. 9 5.3> Germine regali nascens generosus, et infans
<ven. fort. carm. 9 5.4> Ostensus terris, mox quoque rapte polis,
<ven. fort. carm. 9 5.5> Belligeri ueniens Chlodouechi gente potenti,
<ven. fort. carm. 9 5.6> Egregii proaui germen honore pari,
<ven. fort. carm. 9 5.7> Regibus antiquis respondens nobilis infans,
<ven. fort. carm. 9 5.8> Chilpericique patris uel Fredegunde genus. 
<ven. fort. carm. 9 5.9> Te ueneranda tamen mox abluit unda lauacri:
<ven. fort. carm. 9 5.10> Hinc licet abreptum lux tenet alma throno.
<ven. fort. carm. 9 5.11> Viuis honore ergo et, cum iudex uenerit orbis,
<ven. fort. carm. 9 5.12> Surrecturus eris fulgidus ore nitens.
<ven. fort. carm. 9 6.1> Pollente eloquio peruenit epistula cursu, 
<ven. fort. carm. 9 6.2> Sed uoluit(==VOLUIT) uoto tarda uenire meo. 
<ven. fort. carm. 9 6.3> Nec tamen offendit, quamuis remorata requirit, 
<ven. fort. carm. 9 6.4> Quem tenet adstrictum mente ligante uirum. 
<ven. fort. carm. 9 6.5> Cum cupiam, talem qualis fuit ille Nazanzo(==NA-ZANZO) 
<ven. fort. carm. 9 6.6> Gregorium ut repares dogmate, sede parens. 
<ven. fort. carm. 9 6.7> Quaeque iniunxisti, pater, ecce poemata misi, 
<ven. fort. carm. 9 6.8> Et mihi proficient si tibi, care, placent. 
<ven. fort. carm. 9 6.9> Hoc mandas etiam quo Sapphica metra remittam: 
<ven. fort. carm. 9 6.10> Da ueniam, modici dum seges urguet agri. 
<ven. fort. carm. 9 6.11> Dum meto, da spatium: tibi mox parere parabo; 
<ven. fort. carm. 9 6.12> Si saturer fructu, fors meliora cano. 
<ven. fort. carm. 9 6.13> Condere si ualeo, cum metro mitto libellum; 
<ven. fort. carm. 9 6.14> Quae cape tu uoto quo tibi dictat amor. 
<ven. fort. carm. 9 7.1> Corde iucundo, calamo uenusto
<ven. fort. carm. 9 7.2> Litteras mittis cupiente uoto,
<ven. fort. carm. 9 7.3> Blanda conscribens serie salutis,
<ven. fort. carm. 9 7.4> Care Gregori:
<ven. fort. carm. 9 7.5> Exigens nuper noua me mouere
<ven. fort. carm. 9 7.6> Metra quae Sappho cecinit decenter,
<ven. fort. carm. 9 7.7> Sic Dionaeos memorans amores,
<ven. fort. carm. 9 7.8> Docta puella.
<ven. fort. carm. 9 7.9> Pindarus Graius, meus inde Flaccus
<ven. fort. carm. 9 7.10> Sapphico metro, modulante plectro
<ven. fort. carm. 9 7.11> Molliter pangens citharista, blando 
<ven. fort. carm. 9 7.12> Carmine lusit.
<ven. fort. carm. 9 7.13> Cur mihi iniungis lyricos melodes,
<ven. fort. carm. 9 7.14> Voce qui rauca modo uix susurro?
<ven. fort. carm. 9 7.15> Eloqui chordis mea dextra nescit 
<ven. fort. carm. 9 7.16> Pollice dulci.
<ven. fort. carm. 9 7.17> Qui uel haec olim mihi si fuissent
<ven. fort. carm. 9 7.18> Nota prudentum docili Camena,
<ven. fort. carm. 9 7.19> Per tot oblitus fueram benignam
<ven. fort. carm. 9 7.20> Tempora Musam:
<ven. fort. carm. 9 7.21> Cum labor doctis sit, ut ista pangant
<ven. fort. carm. 9 7.22> Dogma nec quisquam rapienter intret 
<ven. fort. carm. 9 7.23> Et satis constent resonare paucis 
<ven. fort. carm. 9 7.24> Metra poetis.
<ven. fort. carm. 9 7.25> Non leue est nautae rate transfretare
<ven. fort. carm. 9 7.26> Vincere aut uastum pelagus natatu;
<ven. fort. carm. 9 7.27> Vix procelloso repetunt sub austro
<ven. fort. carm. 9 7.28> Carbasa portum.
<ven. fort. carm. 9 7.29> Arduum nobis iter et profundum,
<ven. fort. carm. 9 7.30> Quo iubes pergi: tamen ibo uotis;
<ven. fort. carm. 9 7.31> Si minus possum pedibus uiare,
<ven. fort. carm. 9 7.32> Ducor amore.
<ven. fort. carm. 9 7.33> Praestitit, pastor, tua mi uoluntas
<ven. fort. carm. 9 7.34> Codicem farsum tumido cothurno
<ven. fort. carm. 9 7.35> Quemque paupertas mea uix ualebat
<ven. fort. carm. 9 7.36> Tangere sensu.
<ven. fort. carm. 9 7.37> Regiis uerbis humili repugnat,
<ven. fort. carm. 9 7.38> Diuites uersus inopi recusans
<ven. fort. carm. 9 7.39> Et mihi Mopso reserare nolens
<ven. fort. carm. 9 7.40> Docta sophistis:
<ven. fort. carm. 9 7.41> Disputans multum uariante milto
<ven. fort. carm. 9 7.42> Quaeque sunt rythmis uel amica metris,
<ven. fort. carm. 9 7.43> Sapphicum quantum trimetrumue adornet
<ven. fort. carm. 9 7.44> Dulcis epodus.
<ven. fort. carm. 9 7.45> Multus auctorum numerus habetur
<ven. fort. carm. 9 7.46> Plura dicentum modulo canoro
<ven. fort. carm. 9 7.47> Quae uolens isto memorare metro
<ven. fort. carm. 9 7.48> Nomina frango.
<ven. fort. carm. 9 7.49> Maxime qui nunc resolutus arte
<ven. fort. carm. 9 7.50> Postque bis denos loquor istud annos,
<ven. fort. carm. 9 7.51> Clara quod scripsit citharam terendo
<ven. fort. carm. 9 7.52> Lesbia uirgo.
<ven. fort. carm. 9 7.53> Scire qui uult haec, Libycas harenas
<ven. fort. carm. 9 7.54> Ante per litus numerare tendat,
<ven. fort. carm. 9 7.55> Cuncta quam metris ratione cauta
<ven. fort. carm. 9 7.56> Carmine cingat.
<ven. fort. carm. 9 7.57> Nam moras feci, remoratus ipse,
<ven. fort. carm. 9 7.58> Pluribus causis modo hinc et inde,
<ven. fort. carm. 9 7.59> Nec uacans legi placida quiete
<ven. fort. carm. 9 7.60> Dulce sophistae.
<ven. fort. carm. 9 7.61> Scito nam, pastor, nec adhuc cucurri
<ven. fort. carm. 9 7.62> Ordinem totum religens libelli;
<ven. fort. carm. 9 7.63> Sed satis, crede, est, satis est amanti
<ven. fort. carm. 9 7.64> Sola uoluntas.
<ven. fort. carm. 9 7.65> Ergo laxatus celeri uolatu
<ven. fort. carm. 9 7.66> Ad patrem sacrum comitante uoto
<ven. fort. carm. 9 7.67> Et sibi nostrum renouans amorem
<ven. fort. carm. 9 7.68> Perge, libelle.
<ven. fort. carm. 9 7.69> Forte non possum piger ire gressu
<ven. fort. carm. 9 7.70> Quo uocat blandus meus ille uultus:
<ven. fort. carm. 9 7.71> In uicem nostram, rogo te, libelle,
<ven. fort. carm. 9 7.72> Redde salutem.
<ven. fort. carm. 9 7.73> Sit memor fili pater, ore dulci
<ven. fort. carm. 9 7.74> Hunc precans qui nos, mare et astra fecit,
<ven. fort. carm. 9 7.75> Ac piis uotis bene se colentem
<ven. fort. carm. 9 7.76> Pectore seruet;
<ven. fort. carm. 9 7.77> Feminae carae, sibi mente nexae
<ven. fort. carm. 9 7.78> Quem colunt, Agnes, Radegundis: idem,
<ven. fort. carm. 9 7.79> Sicut exposcunt uice filiarum,
<ven. fort. carm. 9 7.80> Solue salutem.
<ven. fort. carm. 9 7.81> Adde Iustinam pariter precantem,
<ven. fort. carm. 9 7.82> Nempe commendans famulam propinquam,
<ven. fort. carm. 9 7.83> Et refer quantum sibi cara profert
<ven. fort. carm. 9 7.84> Neptis honorem.
<ven. fort. carm. 9 7.85> Haec tibi promptus prece uoce mente
<ven. fort. carm. 9 7.86> Soluo, uix implens, ego pauper arte,
<ven. fort. carm. 9 7.87> Sed tamen largo refluens amore,
<ven. fort. carm. 9 7.88> Care Gregori.
<ven. fort. carm. 9 8.1> Summe sacerdotum, bonitatis opima facultas, 
<ven. fort. carm. 9 8.2> Culmen honore tuo, lumen amore meo, 
<ven. fort. carm. 9 8.3> Officiis uenerande sacris, pietatis alumne, 
<ven. fort. carm. 9 8.4> Pignore amicitiae corde tenende meae, 
<ven. fort. carm. 9 8.5> Florens in studiis et sacra in lege fidelis, 
<ven. fort. carm. 9 8.6> Semper agens animae dona futura tuae: 
<ven. fort. carm. 9 8.7> Te, pater, ergo precans terram freta sidera testor, 
<ven. fort. carm. 9 8.8> Vt uelis ore sacro me memor esse tuum.
<ven. fort. carm. 9 9.1> Reddita ne doleas, felix Magantia, casus:
<ven. fort. carm. 9 9.2> Antistes rediit qui tibi ferret opem.
<ven. fort. carm. 9 9.3> Ne maerore graui lacrimans orbata iaceres,
<ven. fort. carm. 9 9.4> Te meruisse fame ***
<ven. fort. carm. 9 9.5> Porrigit ecce manum genitor Sidonius urbi,
<ven. fort. carm. 9 9.6> Quo renouante locum prisca ruina perit;
<ven. fort. carm. 9 9.7> Iura sacerdoti sacro moderamine seruans,
<ven. fort. carm. 9 9.8> Per cuius studium creuit et ipse gradus.
<ven. fort. carm. 9 9.9> Parturis assidue grauidos, ecclesia, fructus,
<ven. fort. carm. 9 9.10> Quam uir apostolico iunctus amore regit;
<ven. fort. carm. 9 9.11> Suscipit heredes caelesti germine natos,
<ven. fort. carm. 9 9.12> Tali nupta uiro quando marita placet.
<ven. fort. carm. 9 9.13> Te uigili custode lupus non diripit agnos,
<ven. fort. carm. 9 9.14> Te pascente gregem non ouis ulla perit:
<ven. fort. carm. 9 9.15> Cautius in tuto per mitia pascua ducis,
<ven. fort. carm. 9 9.16> Toxica ne noceant, florea rura paras.
<ven. fort. carm. 9 9.17> Sis cibus ut populi, placide ieiunia seruas
<ven. fort. carm. 9 9.18> Et satias alios subtrahis unde tibi.
<ven. fort. carm. 9 9.19> Nudos ueste tegis captiuo uincula soluens,
<ven. fort. carm. 9 9.20> Deposito reddens libera colla iugo.
<ven. fort. carm. 9 9.21> Exulibus domus es, [set] et esurientibus esca:
<ven. fort. carm. 9 9.22> Felix cui Christus debitor inde manet!
<ven. fort. carm. 9 9.23> Te doctrina probum, prouidentia sacra modestum
<ven. fort. carm. 9 9.24> Facit eloquio uincere mella tuo.
<ven. fort. carm. 9 9.25> Templa uetusta nouans specioso fulta decore
<ven. fort. carm. 9 9.26> Inseris hinc populis plus in amore deum.
<ven. fort. carm. 9 9.27> Vt plebem foueas et Rheni congruis amnes:
<ven. fort. carm. 9 9.28> Quid referat terris qui bona praebet aquis?
<ven. fort. carm. 9 9.29> Hic quod fana micant, a te instaurata quod extant,
<ven. fort. carm. 9 9.30> Viuis in aeterno laude fluente tibi.
<ven. fort. carm. 9 9.31> Haec [habeas] longos meritorum fruge per annos
<ven. fort. carm. 9 9.32> Et crescente diu de grege uota feras.
<ven. fort. carm. 9 10.1> Summe pater patriae, dulci mihi nomine Rucco,
<ven. fort. carm. 9 10.2> Interiora mei cordis amore tenens:
<ven. fort. carm. 9 10.3> Quidquid amicitiae ueteris collegimus ambo
<ven. fort. carm. 9 10.4> Crescit in affectum semper, opime, meum. 
<ven. fort. carm. 9 10.5> Nam mihi nulla meos obliuio tollit amantes:
<ven. fort. carm. 9 10.6> Ante sit extremum, quam mihi desit amor.
<ven. fort. carm. 9 10.7> Vnde, beate pater, properans dependo salutem,
<ven. fort. carm. 9 10.8> Optans longinquo te superesse gradu.
<ven. fort. carm. 9 10.9> Hinc etiam genitae reddunt tibi pectore grates
<ven. fort. carm. 9 10.10> Munere pro niueo marmore de Pario:
<ven. fort. carm. 9 10.11> Quae, quotiens epulae disco tribuuntur in illo,
<ven. fort. carm. 9 10.12> In doni specie te pietate uident.
<ven. fort. carm. 9 10.13> Nam pro gemmarum serie tibi reddat honorem
<ven. fort. carm. 9 10.14> Cui data proficiunt crux ueneranda throno.
<ven. fort. carm. 9 11.1> Vir uenerande, sacer meritis et honore colende,
<ven. fort. carm. 9 11.2> Droctouee, mihi semper amore pater,
<ven. fort. carm. 9 11.3> Qui de discipulis Germani iure beati
<ven. fort. carm. 9 11.4> Norma magisterii factus es ipse sui;
<ven. fort. carm. 9 11.5> Cuius pontificis sacra per uestigia currens
<ven. fort. carm. 9 11.6> Despicis hic mundum, [dum] cupis ire polo:
<ven. fort. carm. 9 11.7> Perge libenter iter caeli mansurus in orbe,
<ven. fort. carm. 9 11.8> Et pro me famulo, quaeso, precato deum.
<ven. fort. carm. 9 12.1> Dulcis amice mihi, memorabile nomen amantis,
<ven. fort. carm. 9 12.2> Promptus in officiis uir, Faramode, bonis,
<ven. fort. carm. 9 12.3> Si non ipse adii, te pagina missa salutet
<ven. fort. carm. 9 12.4> Soluat et obsequium quod minus ipse gero.
<ven. fort. carm. 9 12.5> Commendesque libens domnis me regibus, oro,
<ven. fort. carm. 9 12.6> Et referas grates pro pietatis ope.
<ven. fort. carm. 9 12.7> Impenso affectu me pagina uestra requirat,
<ven. fort. carm. 9 12.8> Hoc remeante tamen redde benigne uicem.
<ven. fort. carm. 9 13.1> Corde parentali, iugi pietate colendi,
<ven. fort. carm. 9 13.2> Hinc Lupe blande mihi, Waldo uel inde sacer,
<ven. fort. carm. 9 13.3> Vt bonitate pari simul estis honore ministri,
<ven. fort. carm. 9 13.4> Sic mihi consimili semper amore rati.
<ven. fort. carm. 9 13.5> Quod ualeo facio: absens uel dependo salutem:
<ven. fort. carm. 9 13.6> Si non possum oculis, uos peto litterulis.
<ven. fort. carm. 9 13.7> Pontifici summo nos commendate, precamur,
<ven. fort. carm. 9 13.8> Regibus et domnis ferte salutis opus.
<ven. fort. carm. 9 13.9> Droctoueo dulci, clero et conciuibus, oro,
<ven. fort. carm. 9 13.10> Quod praesens facerem, uos adhibete uicem.
<ven. fort. carm. 9 13.11> Mummolus egregius ueneretur Caesariusque
<ven. fort. carm. 9 13.12> Et Constantino me memorate meo.
<ven. fort. carm. 9 14.1> Laurenti, merito flammis uitalibus uste,
<ven. fort. carm. 9 14.2> Qui feruente fide uictor ab igne redis,
<ven. fort. carm. 9 14.3> Vir dilecte deo terreno in corpore quondam
<ven. fort. carm. 9 14.4>(Tunc quoque sidereus iam tibi sensus erat).
<ven. fort. carm. 9 14.5> Qui potuisti oculos tactu reuocare sepultos,
<ven. fort. carm. 9 14.6> Rursus et in uacua fronte referre diem
<ven. fort. carm. 9 14.7>(Luminis extinctas iterum accendisse lucernas
<ven. fort. carm. 9 14.8> Credimus hic signo te faciente crucis):
<ven. fort. carm. 9 14.9> Addita nunc etiam populis miracula praestas,
<ven. fort. carm. 9 14.10> Vt fidei tribuas indubitanter opem.
<ven. fort. carm. 9 14.11> Dum tua templa nouant breuiori robore plebes,
<ven. fort. carm. 9 14.12> Creueruntque trabes creuit et alma fides:
<ven. fort. carm. 9 14.13> Stipite contracto tua se mercede tetendit;
<ven. fort. carm. 9 14.14> Quantum parua prius, postea caesa fuit.
<ven. fort. carm. 9 14.15> Crescere plus meruit succisa securibus arbor
<ven. fort. carm. 9 14.16> Et didicit sicca longior esse coma.
<ven. fort. carm. 9 14.17> Vnde recisa fuit, populis fert inde salutem:
<ven. fort. carm. 9 14.18> Si uenit intrepidus, lumina caecus habet.
<ven. fort. carm. 9 14.19> Tu leuita sacer, poena purgate fideli,
<ven. fort. carm. 9 14.20> Vnde prius flammas, hinc modo lumen habes.
<ven. fort. carm. 9 14.21> Visa [his] temporibus uenerandi antistitis acta,
<ven. fort. carm. 9 14.22> Sed tamen aeterno sunt memoranda die.
<ven. fort. carm. 9 15.1> Cede Parum, paries lapidoso structe metallo:
<ven. fort. carm. 9 15.2> Artificis merito praefero ligna tibi.
<ven. fort. carm. 9 15.3> Aethera mole sua tabulata palatia pulsant,
<ven. fort. carm. 9 15.4> Quo neque lima patet consolidante manu.
<ven. fort. carm. 9 15.5> Quidquid saxa, sablo, calces, argila tuentur,
<ven. fort. carm. 9 15.6> Singula silua fauens aedificauit opus.
<ven. fort. carm. 9 15.7> Altior immitior(==IMMI-TI-OR) quadrataque porticus ambit
<ven. fort. carm. 9 15.8> Et sculpturata lusit in arte faber.
<ven. fort. carm. 9 16.1> Inclite dux, meritis totum uulgate per orbem,
<ven. fort. carm. 9 16.2> Quem nimis egregium splendida fama refert,
<ven. fort. carm. 9 16.3> Non ego praeteream praeconia celsa, Chrodine,
<ven. fort. carm. 9 16.4> Ne uidear solus magna silere bonis.
<ven. fort. carm. 9 16.5> Itala terra tibi, pariter Germania plaudunt,
<ven. fort. carm. 9 16.6> Laus tua cunctorum semper in ore sonat.
<ven. fort. carm. 9 16.7> Clarus ab antiquis, digno generosior ortu,
<ven. fort. carm. 9 16.8> Regibus et patriae qui placiturus eras.
<ven. fort. carm. 9 16.9> Te tutorem alii nutritoremque fatentur
<ven. fort. carm. 9 16.10> Et fit certamen de pietate tua.
<ven. fort. carm. 9 16.11> Vt habeant alii, nulli tua dona recusas:
<ven. fort. carm. 9 16.12> Tu tibi plus auges quas bene fundis opes.
<ven. fort. carm. 9 16.13> Cui possis praestare, libens exquiris, et optas,
<ven. fort. carm. 9 16.14> Vt sis(==SI-S) apud cunctos: hos facis esse tuos.
<ven. fort. carm. 9 16.15> Es generale bonum, nulli grauis, omnibus aequus,
<ven. fort. carm. 9 16.16> Iustitiae socium nulla rapina tenet.
<ven. fort. carm. 9 16.17> Mitis in alloquio, placidus, grauis atque modestus,
<ven. fort. carm. 9 16.18> Omnia cui data sunt, ut decus omne geras.
<ven. fort. carm. 9 16.19> Gentibus astrictus, Romanis carus haberis,
<ven. fort. carm. 9 16.20> Felix qui populis semper in ore manes.
