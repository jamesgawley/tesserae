<nemes. ecl. 1.1> Dum fiscella tibi fluuiali, Tityre, iunco
<nemes. ecl. 1.2> Texitur et raucis immunia rura cicadis,
<nemes. ecl. 1.3> Incipe, si quod habes gracili sub harundine carmen
<nemes. ecl. 1.4> Compositum. nam te calamos inflare labello
<nemes. ecl. 1.5_5> Pan docuit uersuque bonus tibi fauit Apollo.
<nemes. ecl. 1.6> Incipe, dum salices haedi, dum gramina uaccae
<nemes. ecl. 1.7> Detondent, uiridique greges permittere campo
<nemes. ecl. 1.8> Dum ros et primi suadet clementia solis.
<nemes. ecl. 1.9> Hos annos canamque conam, uicine Timeta,
<nemes. ecl. 1.10_10> Tu iuuenis carusque deis in carmina cogis?
<nemes. ecl. 1.11> Viximus et calamis uersus cantauimus olim,
<nemes. ecl. 1.12> Dum secura hilares aetas ludebat amores.
<nemes. ecl. 1.13> Nunc album caput et ueneres tepuere sub annis,
<nemes. ecl. 1.14> Iam mea ruricolae dependet fistula Fauno.
<nemes. ecl. 1.15_15> Te nunc rura sonant; nuper nam carmine uictor
<nemes. ecl. 1.16> Risisti calamos et dissona flamina Mopsi
<nemes. ecl. 1.17> Iudice me. mecum senior Meliboeus utrumque
<nemes. ecl. 1.18> Audierat laudesque tuas sublime ferebat;
<nemes. ecl. 1.19> Quem nunc emeritae permensum tempora uitae
<nemes. ecl. 1.20_20> Secreti pars orbis habet mundusque piorum.
<nemes. ecl. 1.21> Quare age, si qua tibi Meliboei gratia uiuit,
<nemes. ecl. 1.22> Dicat honoratos praedulcis tibia manes.
<nemes. ecl. 1.23> Et parere decet iussis et grata iubentur.
<nemes. ecl. 1.24> Namque fuit dignus senior, quem carmine Phoebus,
<nemes. ecl. 1.25_25> Pan calamis, fidibus Linus aut Oeagrius Orpheus
<nemes. ecl. 1.26> Concinerent totque acta uiri laudesque sonarent.
<nemes. ecl. 1.27> Sed quia tu nostrae musam deposcis auenae,
<nemes. ecl. 1.28> Accipe quae super haec cerasus, quam cernis ad amnem,
<nemes. ecl. 1.29> Continet, inciso seruans mea carmina libro.
<nemes. ecl. 1.30_30> Dic age; sed nobis ne uento garrula pinus
<nemes. ecl. 1.31> Obstrepat, has ulmos potius fagosque petamus.
<nemes. ecl. 1.32> Hic cantare libet; uirides nam subicit herbas
<nemes. ecl. 1.33> Mollis ager lateque tacet nemus omne: quieti
<nemes. ecl. 1.34> Aspice ut ecce procul decerpant gramina tauri.
<nemes. ecl. 1.35_35> Omniparens aether et rerum causa, liquores,
<nemes. ecl. 1.36> Corporis et genetrix tellus, uitalis et aer,
<nemes. ecl. 1.37> Accipite hos cantus atque haec nostro Meliboeo
<nemes. ecl. 1.38> Mittite, si sentire datur post fata quietis.
<nemes. ecl. 1.39> Nam si sublimes animae caelestia templa
<nemes. ecl. 1.40_40> Sidereasque colunt sedes mundoque fruuntur,
<nemes. ecl. 1.41> Tu nostros aduerte modos, quos ipse benigno
<nemes. ecl. 1.42> Pectore fouisti, quos tu, Meliboee, probasti.
<nemes. ecl. 1.43> Longa tibi cunctisque diu spectata senectus
<nemes. ecl. 1.44> Felicesque anni nostrique nouissimus aeui
<nemes. ecl. 1.45_45> Circulus innocuae clauserunt tempora uitae.
<nemes. ecl. 1.46> Nec minus hinc nobis gemitus lacrimaeque fuere
<nemes. ecl. 1.47> Quam si florentes mors inuida carperet annos;
<nemes. ecl. 1.48> Nec tenuit tales communis causa querellas.
<nemes. ecl. 1.49>"Heu, Meliboee, iaces letali frigore segnis
<nemes. ecl. 1.50_50> Lege hominum, caelo dignus canente senecta
<nemes. ecl. 1.51> Concilioque deum. plenum tibi ponderis aequi
<nemes. ecl. 1.52> Pectus erat. tu ruricolum discernere lites
<nemes. ecl. 1.53> Adsueras, uarias patiens mulcendo querellas.
<nemes. ecl. 1.54> Sub te iuris amor, sub te reuerentia iusti
<nemes. ecl. 1.55_55> Floruit, ambiguos signauit terminus agros.
<nemes. ecl. 1.56> Blanda tibi uultu grauitas et mite serena
<nemes. ecl. 1.57> Fronte supercilium, sed pectus mitius ore.
<nemes. ecl. 1.58> Tu calamos aptare labris et iungere cera
<nemes. ecl. 1.59> Hortatus duras docuisti fallere curas;
<nemes. ecl. 1.60_60> Nec segnem passus nobis marcere iuuentam
<nemes. ecl. 1.61> Saepe dabas meritae non uilia praemia Musae.
<nemes. ecl. 1.62> Saepe etiam senior, ne nos cantare pigeret,
<nemes. ecl. 1.63> Laetus Phoebea dixisti carmen auena.
<nemes. ecl. 1.64> Felix o Meliboee, uale! tibi frondis odorae
<nemes. ecl. 1.65_65> Munera dat lauros carpens ruralis Apollo;
<nemes. ecl. 1.66> Dant Fauni, quod quisque ualet, de uite racemos,
<nemes. ecl. 1.67> De messi culmos omnique ex arbore fruges;
<nemes. ecl. 1.68> Dat grandaeua Pales spumantia cymbia lacte,
<nemes. ecl. 1.69> Mella ferunt Nymphae, pictas dat Flora coronas:
<nemes. ecl. 1.70_70> Manibus hic supremus honos: dant carmina Musae,
<nemes. ecl. 1.71> Carmina dant Musae, nos et modulamur auena:
<nemes. ecl. 1.72> Siluestris te nunc platanus, Meliboee, susurrat,
<nemes. ecl. 1.73> Te pinus; reboat te quicquid carminis Echo
<nemes. ecl. 1.74> Respondet siluae; te nostra armenta loquuntur;
<nemes. ecl. 1.75_75> Namque prius siccis phocae pascentur in aruis
<nemes. ecl. 1.76> Insuetusque freto uiuet leo, dulcia mella
<nemes. ecl. 1.77> Sudabunt taxi, confusis legibus anni
<nemes. ecl. 1.78> Messem tristis hiemps, aestas +tractabit+ oliuam,
<nemes. ecl. 1.79> Ante dabit flores autumnus, uer dabit uuas,
<nemes. ecl. 1.80_80> Quam taceat, Meliboee, tuas mea fistula laudes."
<nemes. ecl. 1.81> Perge, puer, coeptumque tibi ne desere carmen.
<nemes. ecl. 1.82> Nam sic dulce sonas, ut te placatus Apollo
<nemes. ecl. 1.83> Prouehat et felix dominam perducat in urbem.
<nemes. ecl. 1.84> Namque hic in siluis praesens tibi fama benignum
<nemes. ecl. 1.85_85> Strauit iter, rumpens liuoris nubila pennis.
<nemes. ecl. 1.86> Sed iam sol demittit equos de culmine mundi,
<nemes. ecl. 1.87> Flumineos suadens gregibus praebere liquores.
<nemes. ecl. 2.1> Formosam Donacen Idas puer et puer Alcon
<nemes. ecl. 2.2> Ardebant rudibusque annis incensus uterque
<nemes. ecl. 2.3> In Donaces uenerem furiosa mente ruebant.
<nemes. ecl. 2.4> Hanc, cum uicini flores in uallibus horti
<nemes. ecl. 2.5_5> Carperet et molli gremium compleret acantho,
<nemes. ecl. 2.6> Inuasere simul uenerisque imbutus uterque
<nemes. ecl. 2.7> Tum primum dulci carpebant gaudia furto.
<nemes. ecl. 2.8> Hinc amor et pueris iam non puerilia uota:
<nemes. ecl. 2.9>+Quis anni ter quinque hiemes et+ cura iuuentae.
<nemes. ecl. 2.10_10> Sed postquam Donacen duri clausere parentes,
<nemes. ecl. 2.11> Quod non tam tenui filo de uoce sonaret
<nemes. ecl. 2.12> Sollicitumque foret pinguis sonus, improba ceruix
<nemes. ecl. 2.13> Suffususque rubor crebro uenaeque tumentes,
<nemes. ecl. 2.14> Tum uero ardentes flammati pectoris aestus
<nemes. ecl. 2.15_15> Carminibus dulcique parant releuare querella;
<nemes. ecl. 2.16> Ambo aeuo cantuque pares nec dispare forma,
<nemes. ecl. 2.17> Ambo genas leues, intonsi crinibus ambo.
<nemes. ecl. 2.18> Atque haec sub platano maesti solatia casus
<nemes. ecl. 2.19> Alternant, Idas calamis et uersibus Alcon.
<nemes. ecl. 2.20_20>"Quae colitis siluas, Dryades, quaeque antra, Napaeae,
<nemes. ecl. 2.21> Et quae marmoreo pede, Naides, uda secatis
<nemes. ecl. 2.22> Litora purpureosque alitis per gramina flores:
<nemes. ecl. 2.23> Dicite, quo Donacen prato, qua forte sub umbra
<nemes. ecl. 2.24> Inueniam, roseis stringentem lilia palmis?
<nemes. ecl. 2.25_25> Nam mihi iam trini perierunt ordine soles,
<nemes. ecl. 2.26> Ex quo consueto Donacen exspecto sub antro.
<nemes. ecl. 2.27> Interea, tamquam nostri solamen amoris
<nemes. ecl. 2.28> Hoc foret aut nostros posset medicare furores,
<nemes. ecl. 2.29> Nulla meae trinis tetigerunt gramina uaccae
<nemes. ecl. 2.30_30> Luciferis, nullo libarunt amne liquores;
<nemes. ecl. 2.31> Siccaque fetarum lambentes ubera matrum
<nemes. ecl. 2.32> Stant uituli et teneris mugitibus aera complent.
<nemes. ecl. 2.33> Ipse ego nec iunco molli nec uimine lento
<nemes. ecl. 2.34> Perfeci calathos cogendi lactis in usus.
<nemes. ecl. 2.35_35> Quid tibi, quae nosti, referam? scis mille iuuencas
<nemes. ecl. 2.36> Esse mihi, nosti numquam mea mulctra uacare.
<nemes. ecl. 2.37> Ille ego sum, Donace, cui dulcia saepe dedisti
<nemes. ecl. 2.38> Oscula nec medios dubitasti rumpere cantus
<nemes. ecl. 2.39> Atque inter calamos errantia labra petisti.
<nemes. ecl. 2.40_40> Heu, heu! nulla meae tangit te cura salutis?
<nemes. ecl. 2.41> Pallidior buxo uiolaeque simillimus erro.
<nemes. ecl. 2.42> Omnes ecce cibos et nostri pocula Bacchi
<nemes. ecl. 2.43> Horreo nec placido memini concedere somno.
<nemes. ecl. 2.44> Te sine, uae misero, mihi lilia fusca uidentur
<nemes. ecl. 2.45_45> Pallentesque rosae nec dulce rubens hyacinthus,
<nemes. ecl. 2.46> Nullos nec myrtus nec laurus spirat odores.
<nemes. ecl. 2.47> At si tu uenias, et candida lilia fient
<nemes. ecl. 2.48> Purpureaeque rosae, et dulce rubens hyacinthus;
<nemes. ecl. 2.49> Tunc mihi cum myrto laurus spirabit odores.
<nemes. ecl. 2.50_50> Nam dum Pallas amat turgentes unguine bacas,
<nemes. ecl. 2.51> Dum Bacchus uites, Deo(==DE+O) sata, poma Priapus,
<nemes. ecl. 2.52> Pascua laeta Pales, Idas te diligit unam."
<nemes. ecl. 2.53> Haec Idas calamis. tu, quae responderit Alcon
<nemes. ecl. 2.54> Versu, Phoebe, refer: sunt curae carmina Phoebo.
<nemes. ecl. 2.55_55>"O montana Pales, o pastoralis Apollo,
<nemes. ecl. 2.56> Et nemorum Siluane potens, et nostra Dione,
<nemes. ecl. 2.57> Quae iuga celsa tenes Erycis, cui cura iugales
<nemes. ecl. 2.58> Concubitus hominum totis conectere saeclis:
<nemes. ecl. 2.59> Quid merui? cur me Donace formosa reliquit?
<nemes. ecl. 2.60_60> Munera namque dedi, noster quae non dedit Idas,
<nemes. ecl. 2.61> Vocalem longos quae ducit aedona cantus;
<nemes. ecl. 2.62> Quae licet interdum, contexto uimine clausa
<nemes. ecl. 2.63> Cum paruae patuere fores, ceu libera ferri
<nemes. ecl. 2.64> Norit et agrestes inter uolitare uolucres,
<nemes. ecl. 2.65_65> Scit rursus remeare domum tectumque subire,
<nemes. ecl. 2.66> Viminis et caueam totis praeponere siluis.
<nemes. ecl. 2.67> Praeterea tenerum leporem geminasque palumbes
<nemes. ecl. 2.68> Nuper, quae potui, siluarum praemia misi.
<nemes. ecl. 2.69> Et post haec, Donace, nostros contemnis amores?
<nemes. ecl. 2.70_70> Forsitan indignum ducis, quod rusticus Alcon
<nemes. ecl. 2.71> Te peream, qui mane boues in pascua duco.
<nemes. ecl. 2.72> Di pecorum pauere greges, formosus Apollo,
<nemes. ecl. 2.73> Pan doctus, Fauni uates et pulcher Adonis.
<nemes. ecl. 2.74> Quin etiam fontis speculo me mane notaui,
<nemes. ecl. 2.75_75> Nondum purpureos Phoebus cum tolleret ortus
<nemes. ecl. 2.76> Nec tremulum liquidis lumen splenderet in undis:
<nemes. ecl. 2.77> Quod uidi, nulla tegimur lanugine malas;
<nemes. ecl. 2.78> Pascimus et crinem; nostro formosior Ida
<nemes. ecl. 2.79> Dicor, et hoc ipsum mihi tu iurare solebas,
<nemes. ecl. 2.80_80> Purpureas laudando genas et lactea colla
<nemes. ecl. 2.81> Atque hilares oculos et formam puberis aeui.
<nemes. ecl. 2.82> Nec sumus indocti calamis: cantamus auena,
<nemes. ecl. 2.83> Qua diui cecinere prius, qua dulce locutus
<nemes. ecl. 2.84> Tityrus e siluis dominam peruenit in urbem.
<nemes. ecl. 2.85_85> Nos quoque te propter, Donace, cantabimur urbi,
<nemes. ecl. 2.86> Si modo coniferas inter uiburna cupressos
<nemes. ecl. 2.87> Atque inter pinus corylum frondescere fas est."
<nemes. ecl. 2.88> Sic pueri Donacen toto sub sole canebant,
<nemes. ecl. 2.89> Frigidus e siluis donec descendere suasit
<nemes. ecl. 2.90_90> Hesperus et stabulis pastos inducere tauros.
<nemes. ecl. 3.1> Nyctilus atque Micon nec non et pulcher Amyntas
<nemes. ecl. 3.2> Torrentem patula uitabant ilice solem,
<nemes. ecl. 3.3> Cum Pan uenatu fessus recubare sub ulmo
<nemes. ecl. 3.4> Coeperat et somno laxatus sumere uires;
<nemes. ecl. 3.5_5> Quem super ex tereti pendebat fistula ramo.
<nemes. ecl. 3.6> Hanc pueri, tamquam praedam pro carmine possent
<nemes. ecl. 3.7> Sumere fasque esset calamos tractare deorum,
<nemes. ecl. 3.8> Inuadunt furto; sed nec resonare canorem
<nemes. ecl. 3.9> Fistula quem suerat nec uult contexere carmen,
<nemes. ecl. 3.10_10> Sed pro carminibus male dissona sibila reddit,
<nemes. ecl. 3.11> Cum Pan excussus sonitu stridentis auenae
<nemes. ecl. 3.12> Iamque uidens "pueri, si carmina poscitis" inquit,
<nemes. ecl. 3.13>"Ipse canam: nulli fas est inflare cicutas,
<nemes. ecl. 3.14> Quas ego Maenaliis cera coniungo sub antris.
<nemes. ecl. 3.15_15> Iamque ortus, Lenaee, tuos et semina uitis
<nemes. ecl. 3.16> Ordine detexam: debemus carmina Baccho."
<nemes. ecl. 3.17> Haec fatus coepit calamis sic montiuagus Pan:
<nemes. ecl. 3.18> Te cano, qui grauidis hederata fronte corymbis
<nemes. ecl. 3.19> Vitea serta plicas quique udo palmite tigres
<nemes. ecl. 3.20_20> Ducis odoratis perfusus colla capillis,
<nemes. ecl. 3.21> Vera Iouis proles; iam tunc post sidera caeli
<nemes. ecl. 3.22> Sola Iouem Semele uidit Iouis ora professum,
<nemes. ecl. 3.23> Hunc pater omnipotens, uenturi prouidus aeui,
<nemes. ecl. 3.24> Pertulit et iusto produxit tempore partus.
<nemes. ecl. 3.25_25> Hunc Nymphae Faunique senes Satyrique procaces,
<nemes. ecl. 3.26> Nosque etiam Nysae uiridi nutrimus in antro.
<nemes. ecl. 3.27> Quin et Silenus paruum ueneratus alumnum
<nemes. ecl. 3.28> Aut gremio fouet aut resupinis sustinet ulnis,
<nemes. ecl. 3.29> Euocat aut risum digito motuue quietem
<nemes. ecl. 3.30_30> Allicit aut tremulis quassat crepitacula palmis.
<nemes. ecl. 3.31> Cui deus arridens horrentes pectore setas
<nemes. ecl. 3.32> Vellicat aut digitis aures adstringit acutas
<nemes. ecl. 3.33> Applauditue manu mutilum caput aut breue mentum
<nemes. ecl. 3.34> Et simas tenero collidit pollice nares.
<nemes. ecl. 3.35_35> Interea pueri florescit pube iuuentus
<nemes. ecl. 3.36> Flauaque maturo tumuerunt tempora cornu.
<nemes. ecl. 3.37> Tum primum laetas ostendit pampinus uuas:
<nemes. ecl. 3.38> Mirantur Satyri frondes et poma Lyaei.
<nemes. ecl. 3.39> Tum deus "o Satyri, maturos carpite fetus"
<nemes. ecl. 3.40_40> Dixit "et ignotos primi calcate racemos."
<nemes. ecl. 3.41> Vix haec ediderat, decerpunt uitibus uuas
<nemes. ecl. 3.42> Et portant calathis celerique elidere planta
<nemes. ecl. 3.43> Concaua saxa super properant: uindemia feruet
<nemes. ecl. 3.44> Collibus in summis, crebro pede rumpitur uua
<nemes. ecl. 3.45_45> Nudaque purpureo sparguntur pectora musto.
<nemes. ecl. 3.46> Tum Satyri, lasciua cohors, sibi pocula quisque
<nemes. ecl. 3.47> Obuia corripiunt: quae fors dedit, arripit usus.
<nemes. ecl. 3.48> Cantharon hic retinet, cornu bibit alter adunco,
<nemes. ecl. 3.49> Concauat ille manus palmasque in pocula uertit,
<nemes. ecl. 3.50_50> Pronus at ille lacu bibit et crepitantibus haurit
<nemes. ecl. 3.51> Musta labris; alius uocalia cymbala mergit
<nemes. ecl. 3.52> Atque alius latices pressis resupinus ab uuis
<nemes. ecl. 3.53> Excipit; at potu saliens liquor ore resultat,
<nemes. ecl. 3.54> Spumeus inque umeros et pectora defluit umor.
<nemes. ecl. 3.55_55> Omnia ludus habet cantusque chorique licentes;
<nemes. ecl. 3.56> Et uenerem iam uina mouent: raptantur amantes
<nemes. ecl. 3.57> Concubitu Satyri fugientes iungere Nymphas
<nemes. ecl. 3.58> Iamiamque elapsas hic crine, hic ueste retentat.
<nemes. ecl. 3.59> Tum primum roseo Silenus cymbia musto
<nemes. ecl. 3.60_60> Plena senex auide non aequis uiribus hausit.
<nemes. ecl. 3.61> Ex illo uenas inflatus nectare dulci
<nemes. ecl. 3.62> Hesternoque grauis semper ridetur Iaccho.
<nemes. ecl. 3.63> Quin etiam deus ille, deus Ioue prosatus ipso,
<nemes. ecl. 3.64> Et plantis uuas premit et de uitibus hastas
<nemes. ecl. 3.65_65> Integit et lynci praebet cratera bibenti."
<nemes. ecl. 3.66> Haec Pan Maenalia pueros in ualle docebat,
<nemes. ecl. 3.67> Sparsas donec oues campo conducere in unum
<nemes. ecl. 3.68> Nox iubet, uberibus suadens siccare fluorem
<nemes. ecl. 3.69> Lactis et in niueas astrictum cogere glebas.
<nemes. ecl. 4.1> Populea Lycidas nec non et Mopsus in umbra,
<nemes. ecl. 4.2> Pastores, calamis ac uersu doctus uterque
<nemes. ecl. 4.3> Nec triuiale sonans, proprios cantabat amores.
<nemes. ecl. 4.4> Nam Mopso Meroe, Lycidae crinitus Iollas
<nemes. ecl. 4.5_5> Ignis erat; parilisque furor de dispare sexu
<nemes. ecl. 4.6> Cogebat trepidos totis discurrere siluis.
<nemes. ecl. 4.7> Hos puer ac Meroe multum lusere furentes,
<nemes. ecl. 4.8> Dum modo condictas uitant in uallibus ulmos,
<nemes. ecl. 4.9> Nunc fagos placitas fugiunt promissaque fallunt
<nemes. ecl. 4.10_10> Antra nec est animus solitos ad ludere fontes.
<nemes. ecl. 4.11> Cum tandem fessi, quos durus adederat ignis,
<nemes. ecl. 4.12> Sic sua desertis nudarunt uulnera siluis
<nemes. ecl. 4.13> Inque uicem dulces cantu duxere querellas.
<nemes. ecl. 4.14> Immitis Meroe rapidisque fugacior Euris,
<nemes. ecl. 4.15_15> Cur nostros calamos, cur pastoralia uitas
<nemes. ecl. 4.16> Carmina? quemue fugis? quae me tibi gloria uicto?
<nemes. ecl. 4.17> Quid uultu mentem premis ac spem fronte serenas?
<nemes. ecl. 4.18> Tandem, dura, nega: possum non uelle negantem.
<nemes. ecl. 4.19> Cantet, amat quod quisque: leuant et carmina curas.
<nemes. ecl. 4.20_20> Respice me tandem, puer o crudelis Iolla.
<nemes. ecl. 4.21> Non hoc semper eris: perdunt et gramina flores,
<nemes. ecl. 4.22> Perdit spina rosas nec semper lilia candent
<nemes. ecl. 4.23> Nec longum tenet uua comas nec populus umbras:
<nemes. ecl. 4.24> Donum forma breue est nec se quod commodet annis.
<nemes. ecl. 4.25_25> Cantet, amat quod quisque: leuant et carmina curas.
<nemes. ecl. 4.26> Cerua marem sequitur, taurum formosa iuuenca,
<nemes. ecl. 4.27> Et Venerem sensere lupae, sensere leaenae
<nemes. ecl. 4.28> Et genus aerium uolucres et squamea turba
<nemes. ecl. 4.29> Et montes siluaeque, suos habet arbor amores:
<nemes. ecl. 4.30_30> Tu tamen una fugis, miserum tu prodis amantem.
<nemes. ecl. 4.31> Cantet, amat quod quisque: leuant et carmina curas.
<nemes. ecl. 4.32> Omnia tempus alit, tempus rapit: usus in arto est.
<nemes. ecl. 4.33> Ver erat, et uitulos uidi sub matribus istos,
<nemes. ecl. 4.34> Qui nunc pro niuea coiere in cornua uacca.
<nemes. ecl. 4.35_35> Et tibi iam tumidae nares et fortia colla,
<nemes. ecl. 4.36> Iam tibi bis denis numerantur messibus anni.
<nemes. ecl. 4.37> Cantet, amat quod quisque: leuant et carmina curas.
<nemes. ecl. 4.38> Huc, Meroe formosa, ueni: uocat aestus in umbram.
<nemes. ecl. 4.39> Iam pecudes subiere nemus, iam nulla canoro
<nemes. ecl. 4.40_40> Gutture cantat auis, torto non squamea tractu
<nemes. ecl. 4.41> Signat humum serpens: solus cano. me sonat omnis
<nemes. ecl. 4.42> Silua, nec aestiuis cantu concedo cicadis.
<nemes. ecl. 4.43> Cantet, amat quod quisque: leuant et carmina curas.
<nemes. ecl. 4.44> Tu quoque, saeue puer, niueum ne perde colorem
<nemes. ecl. 4.45_45> Sole sub hoc: solet hic lucentes urere malas.
<nemes. ecl. 4.46> Hic age pampinea mecum requiesce sub umbra;
<nemes. ecl. 4.47> Hic tibi lene uirens fons murmurat, hic et ad undas
<nemes. ecl. 4.48> Purpureae fetis dependent uitibus uuae.
<nemes. ecl. 4.49> Cantet, amat quod quisque: leuant et carmina curas.
<nemes. ecl. 4.50_50> Qui tulerit Meroes fastidia lenta superbae,
<nemes. ecl. 4.51> Sithonias feret ille niues Libyaeque calorem,
<nemes. ecl. 4.52> Nerinas potabit aquas taxique nocentis
<nemes. ecl. 4.53> Non metuet sucos, Sardorum gramina uincet
<nemes. ecl. 4.54> Et iuga Marmaricos coget sua ferre leones.
<nemes. ecl. 4.55_55> Cantet, amat quod quisque: leuant et carmina curas.
<nemes. ecl. 4.56> Quisquis amat pueros, ferro praecordia duret,
<nemes. ecl. 4.57> Nil properet discatque diu patienter amare
<nemes. ecl. 4.58> Prudentesque animos teneris non speret in annis,
<nemes. ecl. 4.59> Perferat et fastus. sic olim gaudia sumet,
<nemes. ecl. 4.60_60> Si modo sollicitos aliquis deus audit amantes.
<nemes. ecl. 4.61> Cantet, amat quod quisque: leuant et carmina curas.
<nemes. ecl. 4.62> Quid prodest, quod me pagani mater Amyntae
<nemes. ecl. 4.63> Ter uittis, ter fronde sacra, ter ture uaporo,
<nemes. ecl. 4.64> Incendens uiuo crepitantes sulphure lauros,
<nemes. ecl. 4.65_65> Lustrauit cineresque auersa effudit in amnem,
<nemes. ecl. 4.66> Cum sic in Meroen totis miser ignibus urar?
<nemes. ecl. 4.67> Cantet, amat quod quisque: leuant et carmina curas.
<nemes. ecl. 4.68> Haec eadem nobis quoque uersicoloria fila
<nemes. ecl. 4.69> Et mille ignotas Mycale circumtulit herbas;
<nemes. ecl. 4.70_70> Cantauit, quo luna timet, quo rumpitur anguis,
<nemes. ecl. 4.71> Quo currunt scopuli, migrant sata, uellitur arbos.
<nemes. ecl. 4.72> Plus tamen ecce meus, plus est formosus Iollas.
<nemes. ecl. 4.73> Cantet, amat quod quisque: leuant et carmina curas.
