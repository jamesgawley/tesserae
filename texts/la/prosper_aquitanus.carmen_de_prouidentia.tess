<prosp. prou. 1.1> Maxima pars lapsis abiit iam mensibus anni, 
<prosp. prou. 1.2> Quo scripta est uersu pagina nulla tuo. 
<prosp. prou. 1.3> Quae tam longa tibi peperere silentia causae? 
<prosp. prou. 1.4> Quisue dolor maestum comprimit ingenium? 
<prosp. prou. 1.5> Quamquam et iam grauibus non absint carmina curis, 
<prosp. prou. 1.6> Et proprios habeant tristia corda modos: 
<prosp. prou. 1.7> Ac si te fracti perstringunt uulnera mundi, 
<prosp. prou. 1.8> Turbatumque una si rate fert pelagus; 
<prosp. prou. 1.9> Inuictum deceat studiis seruare uigorem. 
<prosp. prou. 1.10> Cur mansura pauent, si ruitura cadunt? 
<prosp. prou. 1.11> O felix cui tanta Deo tribuente facultas 
<prosp. prou. 1.12> Contigit, ut tali tempore liber agat! 
<prosp. prou. 1.13> Quem non concutiat uicina strage ruina, 
<prosp. prou. 1.14> Intrepidum flammas inter et inter aquas? 
<prosp. prou. 1.15> Nos autem tanta sub tempestate malorum, 
<prosp. prou. 1.16> Inualidi passim caedimur et cadimus. 
<prosp. prou. 1.17> Cumque animum patriae subiit fumantis imago, 
<prosp. prou. 1.18> Et stetit ante oculos quidquid ubique perit, 
<prosp. prou. 1.19> Frangimur, immodicis et fletibus ora rigamus: 
<prosp. prou. 1.20> Dumque pios agimus, uertimur in querulos. 
<prosp. prou. 1.21> Nec parcunt quidam turbatam incessere mentem; 
<prosp. prou. 1.22> Linguarum et iaculis saucia corda petunt. 
<prosp. prou. 1.23> Dic (aiunt) causas, qui rerum hominumque labores 
<prosp. prou. 1.24> Arbitrio credis stare regique Dei: 
<prosp. prou. 1.25> Quo scelere admisso, pariter periere tot urbes. 
<prosp. prou. 1.26> Tot loca, tot populi, quid meruere mali? 
<prosp. prou. 1.27> Si totus Gallos sese effudisset in agros 
<prosp. prou. 1.28> Oceanus, uastis plus superesset aquis 
<prosp. prou. 1.29> Quod sane desunt pecudes, quod semina frugum, 
<prosp. prou. 1.30> Quodque locus non est uitibus, aut oleis; 
<prosp. prou. 1.31> Quod fundorum aedes uis abstulit ignis et imbris, 
<prosp. prou. 1.32> Quarum stare aliquas tristius est uacuas: 
<prosp. prou. 1.33> Si toleranda mali labes, heu! caede decenni 
<prosp. prou. 1.34> Vandalicis gladiis sternimur et Geticis. 
<prosp. prou. 1.35> Non castella petris, non oppida montibus altis 
<prosp. prou. 1.36> Imposita, aut urbes amnibus aequoreis, 
<prosp. prou. 1.37> Barbarici superare dolos atque arma furoris 
<prosp. prou. 1.38> Eualuere omnes, ultima pertulimus. 
<prosp. prou. 1.39> Nec querar exstinctam nullo discrimine plebem, 
<prosp. prou. 1.40> Mors quoque primorum cesset ab inuidia. 
<prosp. prou. 1.41> Maiores anni ne forte et nequior aetas, 
<prosp. prou. 1.42> Offenso tulerint quae meruere Deo: 
<prosp. prou. 1.43> Quid pueri insontes, quid commisere puellae, 
<prosp. prou. 1.44> Nulla quibus dederat crimina uita breuis? 
<prosp. prou. 1.45> Quare templa Dei licuit popularier igni? 
<prosp. prou. 1.46> Cur uiolata sacri uasa ministerii? 
<prosp. prou. 1.47> Non honor innuptas deuotae uirginitatis, 
<prosp. prou. 1.48> Nec texit uiduas relligionis amor. 
<prosp. prou. 1.49> Ipsi desertis qui uitam ducere in antris 
<prosp. prou. 1.50> Suerant(==SVERANT), laudantes nocte dieque Deum, 
<prosp. prou. 1.51> Non aliam subiere necem, quam quisque profanus: 
<prosp. prou. 1.52> Idem turbo bonos sustulit atque malos. 
<prosp. prou. 1.53> Nulla sacerdotes reuerentia nominis almi 
<prosp. prou. 1.54> Discreuit miseri suppliciis populi: 
<prosp. prou. 1.55> Sic duris caesi flagris, sic igne perusti, 
<prosp. prou. 1.56> Inclusae uinclis sic gemuere manus. 
<prosp. prou. 1.57> Tu quoque puluereus plaustra inter et arma Getarum 
<prosp. prou. 1.58> Carpebas duram, non sine fasce, uiam; 
<prosp. prou. 1.59> Cum sacer ille senex plebem, usta pulsus ab urbe, 
<prosp. prou. 1.60> Ceu pastor laceras duceret exul oues. 
<prosp. prou. 1.61> Verum haec sub belli sileantur turbine gesta, 
<prosp. prou. 1.62> Confusis quoniam non fuit ordo malis. 
<prosp. prou. 1.63> Forte etenim placidas res mundi, et tempora pacis, 
<prosp. prou. 1.64> Arbitra dignetur cernere cura Dei. 
<prosp. prou. 1.65> Si cunctos annos ueterum recolamus auorum, 
<prosp. prou. 1.66> Et quidquid potuit nostra uidere dies; 
<prosp. prou. 1.67> Maximus iniustis locus inuenietur in orbe, 
<prosp. prou. 1.68> Oppressis autem pars prope nulla bonis. 
<prosp. prou. 1.69> Qui fuerit uiolentus, atrox, uersutus, auarus; 
<prosp. prou. 1.70> Cuius corde fides cesserit, ore pudor, 
<prosp. prou. 1.71> Hunc omnes mirantur, amant, reuerentur, honorant, 
<prosp. prou. 1.72> Huic summis fasces, huic tribuentur opes. 
<prosp. prou. 1.73> Quod si quis iustus castam et sine crimine uitam 
<prosp. prou. 1.74> Dissimili studio ducere maluerit, 
<prosp. prou. 1.75> Hic inhonorus, inops, odium iuuenumque senumque, 
<prosp. prou. 1.76> In totis mundi partibus exul agit. 
<prosp. prou. 1.77> Impius exsultat maturis integer annis, 
<prosp. prou. 1.78> Carpere non cessant ulcera dira pium. 
<prosp. prou. 1.79> Falsa ualent in iudiciis, et uera laborant, 
<prosp. prou. 1.80> Insontes sequitur poena, salusque reos. 
<prosp. prou. 1.81> Ignorata piis illudit adultera sacris, 
<prosp. prou. 1.82> Blasphemus templi limina tutus adit. 
<prosp. prou. 1.83> Quae si cura Dei celsa spectaret ab arce, 
<prosp. prou. 1.84> Resque ageret nostra sub dicione sua; 
<prosp. prou. 1.85> Aut non effugerent ultrices crimina poenas, 
<prosp. prou. 1.86> Aut uirtus terris sola reperta foret. 
<prosp. prou. 1.87> Talia cum facilis uulgi spargantur in aures, 
<prosp. prou. 1.88> Quam multis rudibus lingua maligna nocet! 
<prosp. prou. 1.89> Nec tantus dolor est Scythicis consumier armis, 
<prosp. prou. 1.90> Quantus ab infidis cordibus ista seri. 
<prosp. prou. 1.91> Prome igitur sanctis caelestia tela pharetris; 
<prosp. prou. 1.92> Et medicis hostem confice uulneribus. 
<prosp. prou. 1.93> Forte aliqui poterunt errorum euadere noctem, 
<prosp. prou. 1.94> Inque uiam, uisa luce, referre pedem, 
<prosp. prou. 1.95> At ne sermo moram patiatur ab impare uersu, 
<prosp. prou. 1.96> Heroi numeris porrige pentametrum. 
<prosp. prou. 1.97> Ista quidem melius diuinis edita libris
<prosp. prou. 1.98> Cognoscenda forent, ubi legis in aequore aperto, 
<prosp. prou. 1.99> Promptum esset uentis dare libera uela secundis. 
<prosp. prou. 1.100> Sed quoniam rudibus metus est intrare profundum, 
<prosp. prou. 1.101> In tenui primum discant procurrere riuo, 
<prosp. prou. 1.102> Qua iacet extremo tellus circumdata ponto, 
<prosp. prou. 1.103> Et qua gens hominum diffusa est corpore mundi 
<prosp. prou. 1.104> Seu nostros annos, seu tempora prisca reuoluas, 
<prosp. prou. 1.105> Esse omnes sensere Deum, nec defuit ulli 
<prosp. prou. 1.106> Auctorem natura docens: et si impius error 
<prosp. prou. 1.107> Amisit, multis tribuens quod debuit uni; 
<prosp. prou. 1.108> Innatum est cunctis genitorem agnoscere uerum. 
<prosp. prou. 1.109> Hic auctore carens, et tempore, permanet idem 
<prosp. prou. 1.110> Semper, et immensum non saecula nec loca claudunt. 
<prosp. prou. 1.111> Hic nullis mundi causis exstantibus, in se 
<prosp. prou. 1.112> Quidquid uellet habens, cum uisum est, omnia solus 
<prosp. prou. 1.113> Condidit ut uoluit(==VOLUIT), formas, numerosque, modosque, 
<prosp. prou. 1.114> Et genera, et uitas statuens et semina rebus. 
<prosp. prou. 1.115> Quidquid inest caelo, quidquid terraeque marique, 
<prosp. prou. 1.116> Quidquid quocumque est in corpore, siue animatum. 
<prosp. prou. 1.117> Siue expers animae, calida, umida, frigida, sicca, 
<prosp. prou. 1.118> Vno exstant auctore Deo: qui diuite Verbo, 
<prosp. prou. 1.119>(Quod Deus est) rerum naturas, atque elementa 
<prosp. prou. 1.120> Protulit, et summis opifex intentus et imis. 
<prosp. prou. 1.121> Quod uero aduersis compugnant condita causis, 
<prosp. prou. 1.122> Atque aliis alia obsistunt, contraria discors 
<prosp. prou. 1.123> Omnia motus alit; dumque illi occurritur illo, 
<prosp. prou. 1.124> Vitalem capiunt cuncta exagitata uigorem: 
<prosp. prou. 1.125> Quae uel pigra situ, uel prono lubrica lapsu, 
<prosp. prou. 1.126> Aut cursu instabili, stabili aut torpore perirent. 
<prosp. prou. 1.127> Mollia sic duris, sic raris densa resistunt, 
<prosp. prou. 1.128> Et liquidis solida, et tardis uelocia, claro 
<prosp. prou. 1.129> Obscurum obiectum, et dulci contendit amarum, 
<prosp. prou. 1.130> Nec mihi fas dixisse aliquid non rite creatum, 
<prosp. prou. 1.131> Aut ullas ausim mundi reprehendere partes: 
<prosp. prou. 1.132> Cum sator ille operum teneat momenta suorum, 
<prosp. prou. 1.133> Et carptim uarios in totum temperet usus. 
<prosp. prou. 1.134> Denique quidquid obest, aut causa, aut tempore uerso 
<prosp. prou. 1.135> Prodest: et gemino subsistunt cuncta periclo. 
<prosp. prou. 1.136> Frigora perpessus, solem cupit: ustus ab aestu 
<prosp. prou. 1.137> Inter hyperboreas mauult algere pruinas. 
<prosp. prou. 1.138> Iniusto pluuiam metuit sub fasce uiator, 
<prosp. prou. 1.139> Quam poscit uotis sitienti rusticus agro. 
<prosp. prou. 1.140> Caeruleos angues timor isti est uisere; at illi 
<prosp. prou. 1.141> Intrepida excoctis oneratur mensa chelydris. 
<prosp. prou. 1.142> Quod si forte lupos, lyncasque, ursosque creatos 
<prosp. prou. 1.143> Displicet, ad Scythiae proceres regesque Getarum 
<prosp. prou. 1.144> Respice; queis(==QVE.IS) ostro contempto, uellere Serum, 
<prosp. prou. 1.145> Eximius decor est tergis horrere ferarum. 
<prosp. prou. 1.146> Singula sectari longum est: sed munere Christi 
<prosp. prou. 1.147> Scire datum, quod alit tellus, quod in aequore uiuit, 
<prosp. prou. 1.148> Quidquid in arboribus, quidquid uariatur in herbis, 
<prosp. prou. 1.149> In laudem auctoris, certis subsistere causis. 
<prosp. prou. 1.150> At quae sola nocent, eadem collata mederi. 
<prosp. prou. 1.151> Est igitur Deus, et bonus est, et quidquid ab illo 
<prosp. prou. 1.152> Effectum est, culpa penitus uacat, atque querela. 
<prosp. prou. 1.153> Omnem autem hanc molem mundi qui condidit, ipse 
<prosp. prou. 1.154> Et regit, utque nihil non ortum sumpsit ab illo; 
<prosp. prou. 1.155> Sic nihil est quod stare queat, factore remoto. 
<prosp. prou. 1.156> Nam qui pigra Deo dant otia, credo, uerentur 
<prosp. prou. 1.157> Ne curae intentum uigiles durique labores 
<prosp. prou. 1.158> Conficiant, et tanta simul non explicet unus. 
<prosp. prou. 1.159> O mersi in tenebras, diuinique ignis inanes, 
<prosp. prou. 1.160> Et plus corporeis oculis quam mente uidentes: 
<prosp. prou. 1.161> Qui uestrae aeternum naturae et condicioni 
<prosp. prou. 1.162> Audetis conferre Deum: cui si quid amatis 
<prosp. prou. 1.163> In laudem praui adicitis, uestrisque beatum 
<prosp. prou. 1.164> Creditis esse bonis, aut ulla incommoda ferre. 
<prosp. prou. 1.165> An quia cum magnas urbes, populosque tenetis 
<prosp. prou. 1.166> Sub uestro imperio, miserum est insomnibus aegram 
<prosp. prou. 1.167> Partiri curis in multa negotia mentem; 
<prosp. prou. 1.168> Cumque graues trepidis incumbant undique causae, 
<prosp. prou. 1.169> Non fert urgentes industria uicta labores: 
<prosp. prou. 1.170> Et si animis aegris depulsa est sollicitudo, 
<prosp. prou. 1.171> Blanda uoluptatem requies creat otia nactis: 
<prosp. prou. 1.172> De Domino hoc sentire pium est, quem semper eundem 
<prosp. prou. 1.173> Nil grauat, ex toto nil occupat? Effluit aetas, 
<prosp. prou. 1.174> Ac uenit, et spectant genita et gignentia finem: 
<prosp. prou. 1.175> Ille manet, simul acta tenens et agenda, futuris 
<prosp. prou. 1.176> Vlterior, tum praeteritis prior: omnibus unus 
<prosp. prou. 1.177> Praesens, et solus, sine tempore tempora condens. 
<prosp. prou. 1.178> Vtque aeui spatia ac numeros praecedit, et exit, 
<prosp. prou. 1.179> Sic nullo immensus cohibetur fine locorum 
<prosp. prou. 1.180> Nilque adeo est magnum, quod non certus modus arcet: 
<prosp. prou. 1.181> Et caelum, et terras, et totum denique mundum 
<prosp. prou. 1.182> Limes habet: meta est altis, et meta profundis. 
<prosp. prou. 1.183> Sed nusquam non esse Dei est, qui totus ubique, 
<prosp. prou. 1.184> Et penetrat mundi membra omnia liber, et ambit. 
<prosp. prou. 1.185> Haec igitur uis sola potest moderamina rerum 
<prosp. prou. 1.186> Diuidere, et placidis eadem persistere curis: 
<prosp. prou. 1.187> Quam non effugiant cita, nec remorantia tardent; 
<prosp. prou. 1.188> Quae numquam ignara, numquam longinqua, nec ullis 
<prosp. prou. 1.189> Translata accedens regionibus, absit ab ullis: 
<prosp. prou. 1.190> Nec de noscendis egeat manifesta doceri. 
<prosp. prou. 1.191> Haec testis rerum tacita audiat, abdita cernat: 
<prosp. prou. 1.192> Det uitas, adimatque datas, pereuntia saluet, 
<prosp. prou. 1.193> Deiecta attollat, premat ardua, proroget annos 
<prosp. prou. 1.194> Et minuat, mutet corda, et peccata remittat. 
<prosp. prou. 1.195> Sed qui uirtutem concedunt omnipotentis 
<prosp. prou. 1.196> Forte uoluntatem demant: et magna regentem, 
<prosp. prou. 1.197> Curam hominis renuisse putent, in tempora nati 
<prosp. prou. 1.198> Exigua, et uaria sub tempestate relicti. 
<prosp. prou. 1.199> Quo uos sponte iuuat cadere, oblitosque parentis, 
<prosp. prou. 1.200> In pecudum genus, et sortem transire ferarum? 
<prosp. prou. 1.201> Incomperta latent naturae exordia nostrae: 
<prosp. prou. 1.202> Aut spem propositam in Christo praesentia turbant? 
<prosp. prou. 1.203> Parcite sublimes aeternae gentis honores 
<prosp. prou. 1.204> Degeneri uiolare metu: potiusque relictum 
<prosp. prou. 1.205> Immortale decus, superato apprendite caelo. 
<prosp. prou. 1.206> Nota uia est, Christo cunctis reserante magistro, 
<prosp. prou. 1.207> Qui uocat, et secum nos deducturus, et in se. 
<prosp. prou. 1.208> Ac ne uaniloqui spondere incerta putemur: 
<prosp. prou. 1.209> Res monet a primis aperire parentibus ortum 
<prosp. prou. 1.210> Humani generis, causasque euoluere uitae 
<prosp. prou. 1.211> Amissae, et rursus, Christo donante, receptae. 
<prosp. prou. 1.212> Dispositis rebus, totum iam conditor orbem 
<prosp. prou. 1.213> Fecerat, et pulchra uernabat origine mundus. 
<prosp. prou. 1.214> Iam sol dimensis in tempora cursibus ibat, 
<prosp. prou. 1.215> Lunaque cum stellis praebebat lumina nocti: 
<prosp. prou. 1.216> Iam pecudes tellus, iam pisces pontus alebat, 
<prosp. prou. 1.217> Et liquidum uolucres innabant aera pennis: 
<prosp. prou. 1.218> Sed quod diuina posset ratione potiri, 
<prosp. prou. 1.219> Nondum erat in terris animal: dedit optimus Auctor 
<prosp. prou. 1.220> Hoc homini speciale decus, cumque omnia uerbo 
<prosp. prou. 1.221> Conderet, hunc manibus, quo plus genitoris haberet, 
<prosp. prou. 1.222> Dignatur formare suis: substantia duplex 
<prosp. prou. 1.223> Iungitur, inque unam coeunt contraria uitam. 
<prosp. prou. 1.224> Namque anima ex nullis, ut cetera, gignitur, expers 
<prosp. prou. 1.225> Interitus, nisi quod Domino cruciabilis uni est, 
<prosp. prou. 1.226> Et rea ferre potest poenam, sub nomine mortis, 
<prosp. prou. 1.227> Terrenamque illapsa domum, dat uiuere secum 
<prosp. prou. 1.228> Consortem, et pariter diuinum haurire uaporem. 
<prosp. prou. 1.229> Nec quia dissimilis rerum natura duarum est, 
<prosp. prou. 1.230> Dispar condicio est: manet exitus unus utrumque: 
<prosp. prou. 1.231> Seu potior iuri subdatur posterioris, 
<prosp. prou. 1.232> Seu se maioris uirtuti infirmior aequet. 
<prosp. prou. 1.233> Est etenim ambarum uinci, est et uincere posse, 
<prosp. prou. 1.234> Proficere, et minui; regnare, et perdere regnum. 
<prosp. prou. 1.235> Non quia plus cuiquam, minus aut in origine causae 
<prosp. prou. 1.236> Nascendi attulerint, aut ulla externa creatos 
<prosp. prou. 1.237> Vis premat, ignarosque agat in discrimina morum, 
<prosp. prou. 1.238> Sed quia liber homo, et sapiens, discernere rectis 
<prosp. prou. 1.239> Praua potest, in se intus habens discrimina rerum, 
<prosp. prou. 1.240> Iusque uoluntatis, quo temperat arbitrium mens. 
<prosp. prou. 1.241> Si tamen ancipitis caeca inter proelia uitae, 
<prosp. prou. 1.242> Non de se tumeat; sed uotis tuta modestis, 
<prosp. prou. 1.243> Inde putet totum posse, unde accepit et esse. 
<prosp. prou. 1.244> Insita sic nobis patriae uirtutis imago est, 
<prosp. prou. 1.245> Longo iustitiae quae multum exercita cultu, 
<prosp. prou. 1.246> Ceu speculo lumen diuinum imitata referret. 
<prosp. prou. 1.247> Cumque bonis positum transisset in artibus aeuum, 
<prosp. prou. 1.248> Aeternam uictrix arcem mansura teneret. 
<prosp. prou. 1.249> Totaque res effecta Dei, iam nulla subiret 
<prosp. prou. 1.250> Proelia, nec trepide secum decerneret in se, 
<prosp. prou. 1.251> Nec uellet quod mox nollet, uoluisse(==VOLUISSE), timere, 
<prosp. prou. 1.252> Ignorare, optare, pati iam nescia: nullis 
<prosp. prou. 1.253> Crescere egens cumulis, nullisque obnoxia damnis. 
<prosp. prou. 1.254> Et quo promissis adsit fiducia magnis, 
<prosp. prou. 1.255> Ac spes propositae sit non incerta coronae: 
<prosp. prou. 1.256> Munere praesentis uitae documenta futurae 
<prosp. prou. 1.257> Sumit homo, et dandis confidere discit adeptis. 
<prosp. prou. 1.258> Huic caeli uolucres, et cuncta animalia terrae 
<prosp. prou. 1.259> Subiecta: et pisces quos nutrit pontus et amnes; 
<prosp. prou. 1.260> Huic solis lunaeque uices, et sidera noctis 
<prosp. prou. 1.261> Nosse datum, numerisque dies comprendere et annos, 
<prosp. prou. 1.262> Scire potestates herbarum, et nomina rebus 
<prosp. prou. 1.263> Indere, et ingenium uarias augere per artes. 
<prosp. prou. 1.264> Hunc potiorem unum cunctis spirantibus, uni 
<prosp. prou. 1.265> Subiectum seruire Deo; nec corporea ui, 
<prosp. prou. 1.266> Sed rationis ope, praefortibus imperitare. 
<prosp. prou. 1.267> Quod si quis non totus homo haec extendere uerbis 
<prosp. prou. 1.268> Me putat, et nondum sese cognouit in istis; 
<prosp. prou. 1.269> Audiat a primis distare parentibus actum 
<prosp. prou. 1.270> Per delicta genus, multa et rubigine morum 
<prosp. prou. 1.271> Corrupti exiguum semen superesse uigoris. 
<prosp. prou. 1.272> Vtque suae tantum naturae discat honorem; 
<prosp. prou. 1.273> In summum sancti generis redeat caput, et se 
<prosp. prou. 1.274> Aestimet a manibus Domini, afflatuque regente, 
<prosp. prou. 1.275> Qualis Adam nondum terram damnatus in istam, 
<prosp. prou. 1.276> Et liber culpae, paradisi diuitis orbem 
<prosp. prou. 1.277> Cultarum locuples uirtutum fruge tenebat. 
<prosp. prou. 1.278> Cui cum tanta Deus largitus dona fuisset, 
<prosp. prou. 1.279> Viperei populi princeps inuidit, et alta 
<prosp. prou. 1.280> Deiectus regione poli (quia summa tenere 
<prosp. prou. 1.281> Non nisi pura potest bonitas), maiora nocendi 
<prosp. prou. 1.282> Concepit uerso mutatus corde uenena. 
<prosp. prou. 1.283> Qui possessorem tantarum deliciarum, 
<prosp. prou. 1.284> Mandato exclusum quia nouerat arbore ab una, 
<prosp. prou. 1.285> Perpulit a uetitis pomum decerpere ramis, 
<prosp. prou. 1.286> Queis(==QVE.IS) inerat recti et praui experientia maior 
<prosp. prou. 1.287> Tunc dicione hominis, quia nondum acceperat hanc uim 
<prosp. prou. 1.288> Qua posset uitanda suo sine nosse periclo. 
<prosp. prou. 1.289> His illata dolis, hoc crimine nata subegit 
<prosp. prou. 1.290> Mors hominem, culpa in cunctos manante minores: 
<prosp. prou. 1.291> Quae semel antiqua pulsos uirtutis ab arce, 
<prosp. prou. 1.292> Non uno tantum transfuso errore parentum 
<prosp. prou. 1.293> Implicuit: sed cum populis nascentibus aucta, 
<prosp. prou. 1.294> Multiplicem lata porrexit strage ruinam. 
<prosp. prou. 1.295> At quamquam immissa regnaret morte peremptos; 
<prosp. prou. 1.296> Nulla tamen placitos Domino non edidit aetas, 
<prosp. prou. 1.297> Cunctaque diuersos habuerunt saecula iustos: 
<prosp. prou. 1.298> Quos licet ob meritum uitae bona multa manerent, 
<prosp. prou. 1.299> In mortem uitiata tamen natura trahebat, 
<prosp. prou. 1.300> Non prius a primi uinclo absoluenda parentis, 
<prosp. prou. 1.301> Quam maiestate incolumi generatus in ipsa, 
<prosp. prou. 1.302> Destrueret leti causas et semina Christus. 
<prosp. prou. 1.303> Cuius perpetuam cunctis assistere curam, 
<prosp. prou. 1.304> Promptum est exemplis ab origine nosse petiti. 
<prosp. prou. 1.305> Non latet hanc sanctis onerans altaria sacris 
<prosp. prou. 1.306> Iustus Abel, qui primitiis ouium grege lectis, 
<prosp. prou. 1.307> Conuertit Domini sincera in munera uultum: 
<prosp. prou. 1.308> Nec fallit specie deuota relligionis 
<prosp. prou. 1.309> Dona Cain reprobanda dicans, cui uirus amarum 
<prosp. prou. 1.310> Inuidia in fratrem succenso felle coquebat. 
<prosp. prou. 1.311> Nec reuocare ferum Dominus sermone benigno 
<prosp. prou. 1.312> Abstinuit: quantumque nefas strueretur ab ipso 
<prosp. prou. 1.313> Ingessit, formamque dedit qua uincere sese 
<prosp. prou. 1.314> Posset, et insanae regnaret fortior irae. 
<prosp. prou. 1.315> Sed concepta semel facinus crudele peregit 
<prosp. prou. 1.316> Impietas, scelere immergens primordia mundi. 
<prosp. prou. 1.317> At numquid placitum sibi iustum a caede nefanda 
<prosp. prou. 1.318> Non potuit seruare Deus? Sed finis acerbi 
<prosp. prou. 1.319> Occasum potior uita est tribuenda corona 
<prosp. prou. 1.320> Immodico aeterni superabant pondere honoris. 
<prosp. prou. 1.321> Quid, cum uiuentem de terris transtulit Enoch, 
<prosp. prou. 1.322> Spernebat terrena Deus? Namque omnibus illud 
<prosp. prou. 1.323> Proderat exemplum, quo mortis terror abiret, 
<prosp. prou. 1.324> Spemque inconcussam caperet substantia carnis. 
<prosp. prou. 1.325> Sic alio post multa aeuo documenta minores 
<prosp. prou. 1.326> Propositae in Christo meruerunt sumere uitae, 
<prosp. prou. 1.327> Cum raptum ignitis per inane iugalibus Helim 
<prosp. prou. 1.328> Scandentem rutilo uiderunt aethera curru. 
<prosp. prou. 1.329> An aberat tum cura Dei, cum effusa per omnes 
<prosp. prou. 1.330> Gens hominum culpas, penitus pietate relicta, 
<prosp. prou. 1.331> Dira toris uetitis generaret monstra gigantas 
<prosp. prou. 1.332> Illa quidem mundi exilium praefata futurum, 
<prosp. prou. 1.333> Tempora larga dedit, queis in meliora reducti 
<prosp. prou. 1.334> Mortales, scelerum seriem uirtute piarent. 
<prosp. prou. 1.335> Cumque nefas placitum toto persisteret orbe, 
<prosp. prou. 1.336> Nec nisi diluuio deleri crimina possent, 
<prosp. prou. 1.337> Sola Noe seruata domus; quae libera cladis, 
<prosp. prou. 1.338> Conclusis paribus spirantum de genere omni, 
<prosp. prou. 1.339> Vnde forent uacuis reparanda animalia terris, 
<prosp. prou. 1.340> Illaesa, mundo pereunte, superfuit arca. 
<prosp. prou. 1.341> Non quia non alius populus Deus edere posset: 
<prosp. prou. 1.342> Sed multis fractus morbis, ut semine ab ipso 
<prosp. prou. 1.343> Idem(==IDEM_) homo in Christi corpus nascendo ueniret: 
<prosp. prou. 1.344> Vtque Deo iusto meritorum iudice, partam 
<prosp. prou. 1.345> Nossemus requiem sanctis in clade malorum. 
<prosp. prou. 1.346> Nonne etiam in nostram Domini iam tum miserentis 
<prosp. prou. 1.347> Progeniem tendebat amor, cum credulus Abram 
<prosp. prou. 1.348> Multorum, pariente fide, genitor populorum 
<prosp. prou. 1.349> Promissum genus innumeris censebat in astris? 
<prosp. prou. 1.350> Aut cum in Pentapolim descenderet igneus imber, 
<prosp. prou. 1.351> Nonne prius multo dilata examine uenit 
<prosp. prou. 1.352> Iudicis ira Dei, qui promptus parcere, nullas 
<prosp. prou. 1.353> Inuenit causas ueniae; deque omnibus unum 
<prosp. prou. 1.354> Dissimilem Sodomis incesta in plebe repertum 
<prosp. prou. 1.355> Exemit, paruique dedit dominum oppiduli Loth? 
<prosp. prou. 1.356> Cum uero Aegyptum Chananaeaque regna teneret 
<prosp. prou. 1.357> Dira fames, totos septem toleranda per annos, 
<prosp. prou. 1.358> Praestruitur certe patriarchis causa mouendis, 
<prosp. prou. 1.359> Et domus externos inter placitura paratur, 
<prosp. prou. 1.360> Quae blande foueat populi incrementa futuri, 
<prosp. prou. 1.361> Mystica dum Ioseph prodentem somnia fratres 
<prosp. prou. 1.362> In seruum uendunt pretio, falluntque parentem; 
<prosp. prou. 1.363> Dum castum dominae petulantia carcere damnat; 
<prosp. prou. 1.364> Dum rex obscuri narrato aenigmate somni, 
<prosp. prou. 1.365> Exemptum uatem dignatur honore secundo; 
<prosp. prou. 1.366> Dumque piis traducta dolis Hebraea iuuentus, 
<prosp. prou. 1.367> Gaudet adoratum uenia cognoscere fratrem. 
<prosp. prou. 1.368> Qui cum multa insons ferret mala, nonne remotum, 
<prosp. prou. 1.369> Resque hominum dedignantem potuisset inepto 
<prosp. prou. 1.370> Incusare Deum questu, nisi cuncta profundis 
<prosp. prou. 1.371> Iudice sub iusto scisset decurrere causis? 
<prosp. prou. 1.372> Quae licet infidas soleant confundere mentes; 
<prosp. prou. 1.373> Non possunt turbare pias, quia tempore in isto 
<prosp. prou. 1.374> Haec posita est uirtus, ut libertate potitos, 
<prosp. prou. 1.375> Exiguo in spatio, iusti patiantur iniquos, 
<prosp. prou. 1.376> Quos Deus ipse modo dilata sustinet ira. 
<prosp. prou. 1.377> Si gens cara Deo, et saeuo suspecta tyranno, 
<prosp. prou. 1.378> Iniustum imperium regis tolerabat acerbi; 
<prosp. prou. 1.379> Maestarum et matrum fetu potiore necato, 
<prosp. prou. 1.380> Condensas iussos lateres praebebat ad urbes, 
<prosp. prou. 1.381> Vt durus labor, et saeuae inclementia mortis, 
<prosp. prou. 1.382> Omnes terribilis populi consumeret annos. 
<prosp. prou. 1.383> Sed non ista Deo patribus illata remoto, 
<prosp. prou. 1.384> Ipse docet, curamque sibi probat esse suorum, 
<prosp. prou. 1.385> Nam iubet electum Pharaoni edicere Mosen, 
<prosp. prou. 1.386> Vt sinat Aegypto Domini discedere plebem. 
<prosp. prou. 1.387> Ni faciat, multis plectenda superbia plagis, 
<prosp. prou. 1.388> Sentiet excitam quae regni uis habet iram. 
<prosp. prou. 1.389> Ille quidem quoties patitur caelestia tela, 
<prosp. prou. 1.390> Cedit, et obsequium simulat; sed clade remota, 
<prosp. prou. 1.391> Duratur parcente Deo, causas pereundi 
<prosp. prou. 1.392> Impius inde trahens, quo posset habere salutem 
<prosp. prou. 1.393> Donec ui uictus laxat fera iura tyrannus, 
<prosp. prou. 1.394> Ditia barbaricis et Moses agmina gazis, 
<prosp. prou. 1.395> Promouet, insigni sulco monstrante columna 
<prosp. prou. 1.396> Per deserta uiam: quae formam in tempus utrumque 
<prosp. prou. 1.397> Temperat, alterna ut tribuat uice commoda castris, 
<prosp. prou. 1.398> Luce tegens, et nocte regens, eadem ignis et umbra, 
<prosp. prou. 1.399> Discutiens flammis tenebras, et nube calores. 
<prosp. prou. 1.400> Quid loquar et trepidis patribus cum incumberet hostis, 
<prosp. prou. 1.401> Diuisum pelagus, solidoque rigore ligatas 
<prosp. prou. 1.402> Instar montis aquas, uacuo cessisse profundo; 
<prosp. prou. 1.403> Quaque gradum illaesa tulerant tot millia plebis, 
<prosp. prou. 1.404> Oppressum Aegypti populum coeuntibus undis? 
<prosp. prou. 1.405> Omnis enim auctori seruit(==SERVIT) natura potenti, 
<prosp. prou. 1.406> Quaeque ad opem cedunt, eadem famulantur ad iram. 
<prosp. prou. 1.407> Sed mihi nec uacuum cunctas percurrere formas 
<prosp. prou. 1.408> Virtutum, et gestis oris non aequa facultas. 
<prosp. prou. 1.409> Nam quis tantarum euoluat miracula rerum, 
<prosp. prou. 1.410> Mannae imbrem, et cunctos in caeli pane sapores, 
<prosp. prou. 1.411> Siccae rupis aquam, et dulcorem fontis amari, 
<prosp. prou. 1.412> Aut inter deserta actos denos quater annos, 
<prosp. prou. 1.413> Nec membris nocuisse aeuo, nec uestibus usu? 
<prosp. prou. 1.414> Legis in exemplum iuuat ire, et quaerere ab ipsis 
<prosp. prou. 1.415> Qui curam Domini remouent, an tempore ab illo 
<prosp. prou. 1.416> Coeperit humanas in uitae foedera mentes 
<prosp. prou. 1.417> Informare Deus; nec per tot saecula mundi 
<prosp. prou. 1.418> Permotus uitiis, tunc ius perscripserit aequum. 
<prosp. prou. 1.419> Ite, ipsi in uestrae penetralia mentis, et intus 
<prosp. prou. 1.420> Incisos apices, ac scripta uolumina cordis 
<prosp. prou. 1.421> Inspicite, et genitam uobiscum agnoscite legem. 
<prosp. prou. 1.422> Nam quis erit, modo non pecus agri, aut belua ponti, 
<prosp. prou. 1.423> Qui uitiis adeo stolide oblectetur apertis, 
<prosp. prou. 1.424> Vt quod agit, uelit ipse pati? Mendacia fallax, 
<prosp. prou. 1.425> Furta rapax, furiosum atrox, homicida cruentum 
<prosp. prou. 1.426> Damnat, et in moechum gladios distringit adulter. 
<prosp. prou. 1.427> Vnus enim pater est cunctorum, et semine recti 
<prosp. prou. 1.428> Nemo caret, similisque omnes produxit origo. 
<prosp. prou. 1.429> Vnde etenim, nondum descripta lege, fuerunt 
<prosp. prou. 1.430> Qui placidum sanctis agerent in moribus aeuum; 
<prosp. prou. 1.431> Nec summi patris ignari, nec iuris egeni. 
<prosp. prou. 1.432> Ergo omnes una in uita cum lege creati 
<prosp. prou. 1.433> Venimus, et libris gerimus, quae condita libris. 
<prosp. prou. 1.434> Nec noua cura fuit nostri, cum tradita Mosi 
<prosp. prou. 1.435> Littera praesenti damnaret crimina poena. 
<prosp. prou. 1.436> Sed super adiecta est generi custodia sancto; 
<prosp. prou. 1.437> Qua memor in patriae fidei perstaret honore, 
<prosp. prou. 1.438> Et promissorum Domini succederet haeres. 
<prosp. prou. 1.439> Cum tamen et quoscumque eadem sub sacra liceret 
<prosp. prou. 1.440> Ire, nec externos arcerent limina templi: 
<prosp. prou. 1.441> Cumque Dei monitu caneret uentura prophetae, 
<prosp. prou. 1.442> Saepe etiam ad uarias gentes sint multa locuti. 
<prosp. prou. 1.443> Sic regina Austri cupidis, Salomonis ab ore, 
<prosp. prou. 1.444> Auribus eloquium Domini uenerata trahebat. 
<prosp. prou. 1.445> Sic Niniue monitis Ionae sub tempore cladis 
<prosp. prou. 1.446> Credidit: et tribus in luctu ieiuna diebus, 
<prosp. prou. 1.447> Promeruit morum excidio consistere regno. 
<prosp. prou. 1.448> Verum ne longo sermone moremur in istis, 
<prosp. prou. 1.449> Quae sparsim uarieque suis sunt edita saeclis: 
<prosp. prou. 1.450> Neue quod in parte est, in toto quis neget esse, 
<prosp. prou. 1.451> Dum solidam Domini diuisa negotia curam 
<prosp. prou. 1.452> Velant, et nulla accipitur quae rara uidetur; 
<prosp. prou. 1.453> Dicite quem populum, qua mundi in parte remotum, 
<prosp. prou. 1.454> Quosue homines, cuius generis, uel condicionis 
<prosp. prou. 1.455> Neglexit saluare Deus. Vir, femina, seruus, 
<prosp. prou. 1.456> Liber, Iudaeus, Graecus, Scytha, Barbarus, omnes 
<prosp. prou. 1.457> In Christo sumus unum: non persona potentis, 
<prosp. prou. 1.458> Nec domini, regisue prior; distantia nulla 
<prosp. prou. 1.459> Luminis unius, speculi nisi discrepet usus. 
<prosp. prou. 1.460> Namque uelut speculum mens est, quae quo mage tersa est. 
<prosp. prou. 1.461> Expoliente fide, radiisque intenta supernis, 
<prosp. prou. 1.462> Hoc mage confessi resplendet imagine Christi: 
<prosp. prou. 1.463> Qui cum Patre Deo semper Deus; inque paterna 
<prosp. prou. 1.464> Maiestate manens, miscetur condicioni 
<prosp. prou. 1.465> Humanae: et Verbum caro fit, rerumque Creator 
<prosp. prou. 1.466> Nascitur, atque annis succedit conditor aeui. 
<prosp. prou. 1.467> Hoc etenim lex, hoc ueneranda uolumina uatum, 
<prosp. prou. 1.468> Hoc patriarcharum spes non incerta tenebat: 
<prosp. prou. 1.469> Vltima cum mundi finem prope curreret aetas, 
<prosp. prou. 1.470> Venturum ad terrena Deum, qui morte perempta, 
<prosp. prou. 1.471> Solueret inferni leges, longamque ruinam 
<prosp. prou. 1.472> Humani generis, meliore attolleret ortu. 
<prosp. prou. 1.473> Des tu qui geminam naturam hominisque Deique 
<prosp. prou. 1.474> Conuenisse uides angusti in tramitis ora, 
<prosp. prou. 1.475> Firma tene cautus uestigia, ne trepidantem 
<prosp. prou. 1.476> Alterutram in partem, propellat deuius error: 
<prosp. prou. 1.477> Si cernens operum miracula diuinorum, 
<prosp. prou. 1.478> Suspicias sine carne Deum; cumue omnia nostri 
<prosp. prou. 1.479> Corporis agnoscas, hominem sine Numine credas. 
<prosp. prou. 1.480> Nulla etenim soli uita est mihi, morsque subactum 
<prosp. prou. 1.481> Detinet; et non est quo uictus uincere possim, 
<prosp. prou. 1.482> Si non uera Dei uirtus mihi consociata est, 
<prosp. prou. 1.483> Aut me non uera Saluator carne recepit, 
<prosp. prou. 1.484> Cuius maiestas stabilis non hoc uiolatur, 
<prosp. prou. 1.485> Quo redimor; neque se minor est, dum mutor in illo; 
<prosp. prou. 1.486> Sed mortale meum subit, ut quia morte teneri 
<prosp. prou. 1.487> Vita nequit, pereat mihi mors, et non ego iam in me 
<prosp. prou. 1.488> Viuam, sed Christus, qui se mihi miscuit in se. 
<prosp. prou. 1.489> Victus enim terrenus Adam, transfudit in omnes 
<prosp. prou. 1.490> Mortem homines, quoniam cuncti nascuntur ab illo, 
<prosp. prou. 1.491> Et transgressoris decurrit causa parentis. 
<prosp. prou. 1.492> Sed nouus e caelis per sacrae Virginis aluum 
<prosp. prou. 1.493> Natus homo est, aliudque bonus mortalibus in se 
<prosp. prou. 1.494> Fecit principium, carnemque refusus in omnem, 
<prosp. prou. 1.495> Et uita functos, naturam participando, 
<prosp. prou. 1.496> Edidit, et uiuos, uitam mutando, creauit. 
<prosp. prou. 1.497> Vtque illos ueterum complexa est gratia solus 
<prosp. prou. 1.498> Qui Christum uidere fide; sic tempore nostro 
<prosp. prou. 1.499> Non renouat quemquam Christus, nisi corde receptus. 
<prosp. prou. 1.500> En, homo, quanta tibi est gratis collata potestas. 
<prosp. prou. 1.501> Filius esse Dei, si uis, potes, omnipotens te 
<prosp. prou. 1.502> Spiritus umbratum Verbi uirtute creauit. 
<prosp. prou. 1.503> Nec te corporeo patrum de semine natum 
<prosp. prou. 1.504> Iam reputes; pereant captiua exordia carnis. 
<prosp. prou. 1.505> Nil ueteris coniunge nouo, non hic tibi mundus, 
<prosp. prou. 1.506> Non haec uita data est, nulla hic tua, nec tuus ipse es. 
<prosp. prou. 1.507> Emptus enim es, pretiumque tui resoluere(==RE+SOLVERE) fas est, 
<prosp. prou. 1.508> Quo potes, ut soluens sis ditior, et tibi crescant 
<prosp. prou. 1.509> Quae dederis, cedatque tibi pars ipse Redemptor. 
<prosp. prou. 1.510> Nec te difficilis nunc obseruantia legis 
<prosp. prou. 1.511> Sub durum iubet ire iugum; mens libera sanctum 
<prosp. prou. 1.512> Obsequium ratione ferat, quam Spiritus almus 
<prosp. prou. 1.513> In tabulis cordis describat sanguine Christi. 
<prosp. prou. 1.514> Qui nobis quidquid sermonibus insinuauit, 
<prosp. prou. 1.515> Condidit exemplo, factis praecepta coaequans. 
<prosp. prou. 1.516> Rex ille, et rerum dominus: sed pauperis egit 
<prosp. prou. 1.517> In specie, nec ueste nitens, nec honore superbus. 
<prosp. prou. 1.518> In firmis fortis, rex seruis, diues egenis; 
<prosp. prou. 1.519> Iustitia iniustis cedit, sapientia brutis. 
<prosp. prou. 1.520> Sacrilegis manibus percussus, non parat ictum 
<prosp. prou. 1.521> Reddere; nulla refert auidae conuicia linguae. 
<prosp. prou. 1.522> Damnatur iudex, Verbum tacet, inspuitur lux, 
<prosp. prou. 1.523> Ipse ministerium sibi poenae est; felque et acetum 
<prosp. prou. 1.524> Dulcius ille fauis haurit; sanctus maledictum 
<prosp. prou. 1.525> Fit Crucis, et moritur Christus, uiuente Barabba. 
<prosp. prou. 1.526> Impia gens tantum ausa nefas, sentisne furorem 
<prosp. prou. 1.527> Iam mundo damnante tuum? Sol fugit ab orbe, 
<prosp. prou. 1.528> Et medio nox facta die est; concussaque tellus 
<prosp. prou. 1.529> Intremuit, mortemque Deo subeunte, sepulcris 
<prosp. prou. 1.530> Excita sanctorum sumpserunt corpora uitam. 
<prosp. prou. 1.531> Velum etiam templi discissum est, ne quid opertum 
<prosp. prou. 1.532> In sacris adytis iam plebs indigna teneret: 
<prosp. prou. 1.533> Sanctaque pontifices fugerent offensa cruentos. 
<prosp. prou. 1.534> Te uero exstinctae calcantem spicula mortis, 
<prosp. prou. 1.535> Et de carne nouum referentem carne tropaeum, 
<prosp. prou. 1.536> Tertia discipulis, Iesu, dedit attonitis lux. 
<prosp. prou. 1.537> Nec dubiis Dominum licuit cognoscere signis; 
<prosp. prou. 1.538> Cum documenta fides caperet, uisuque manuque 
<prosp. prou. 1.539> Rimans clauorum uestigia, uulnus et hastae; 
<prosp. prou. 1.540> Cumque quater denis firmans promissa diebus, 
<prosp. prou. 1.541> Conspicuus multis, saepe et tractabilis esset. 
<prosp. prou. 1.542> Hactenus in nostris te, Iesu, nouimus: exhinc 
<prosp. prou. 1.543> In tua nostra abeunt: nec iam diuersa, sed unum 
<prosp. prou. 1.544> Sunt duo, dum uita in uita est, in lumine lumen, 
<prosp. prou. 1.545> Augmento, non fine hominis; quo glorificato, 
<prosp. prou. 1.546> Sic homo, sic Deus es, ut non sis alter et alter. 
<prosp. prou. 1.547> Nosque ad te ire iubes sursum, tecumque potiri 
<prosp. prou. 1.548> Luce tua: si calle tamen curramus eodem, 
<prosp. prou. 1.549> Edocti non posse capi nisi de cruce caelum. 
<prosp. prou. 1.550> Iamne Dei compertus amor, diffusaque in omnes 
<prosp. prou. 1.551> Cura patet? notum et cunctis astare salutem? 
<prosp. prou. 1.552> Et tamen, heu! rursus querulis, homo, garrula uerbis 
<prosp. prou. 1.553> Bella moues, iaculisque tuis tua uiscera figis. 
<prosp. prou. 1.554> Cur non sum bonus? hoc non uis. Cur sum malus? hoc uis. 
<prosp. prou. 1.555> Cur uolo quae mala sunt, et cur quae sunt bona nolo? 
<prosp. prou. 1.556> Liber(==LIBERS) es(==): sed cum recta queas discernere prauis, 
<prosp. prou. 1.557> Deteriora legis, placitisque improuidus haeres. 
<prosp. prou. 1.558> Erro, ais, et uellem non posse errare. Duobus 
<prosp. prou. 1.559> Subiacet haec uotis sententia: nam penitus te 
<prosp. prou. 1.560> Aut esse exanimum cupis, aut rationis egenum. 
<prosp. prou. 1.561> Error enim est eius qui cessit limite recti, 
<prosp. prou. 1.562> Quique potest ad iter, Christo ducente, reuerti. 
<prosp. prou. 1.563> At quem nulla uiae suscepit linea, nusquam 
<prosp. prou. 1.564> Declinat; nullumque timent non stantia casum. 
<prosp. prou. 1.565> Numquid cura Deo de bobus? numquid ad ullas 
<prosp. prou. 1.566> Fit uerbum Domini uolucres? num lege tenentur 
<prosp. prou. 1.567> Monstra maris? quae cum faciunt iussa Omnipotentis, 
<prosp. prou. 1.568> Ignorant sese facere, affectumque uolendi 
<prosp. prou. 1.569> Sumunt, et quod agunt aliis, sibi cedere credunt. 
<prosp. prou. 1.570> Sic etiam quae non spirant sunt semper in illo 
<prosp. prou. 1.571> In quo sunt formata modo: non plana tumescunt 
<prosp. prou. 1.572> Collibus, aut celsi sternuntur in aequora montes: 
<prosp. prou. 1.573> Non ueniunt Alpes in pontum, aut pontus in agros: 
<prosp. prou. 1.574> Saxa iacent, amnes decurrunt, stantque paludes. 
<prosp. prou. 1.575> Et tamen his nihil est mercedis, quae sine sensu 
<prosp. prou. 1.576> Dispositos in se praebent uiuentibus usus. 
<prosp. prou. 1.577> Quod si horum praestare tibi natura uidetur; 
<prosp. prou. 1.578> Iam boue mutari uelles, uel rupe, uel amne. 
<prosp. prou. 1.579> Deterior nollem fieri, potior uoluissem(==VOLUISSEM). 
<prosp. prou. 1.580> Numquid qui Domino placuerunt moribus almis, 
<prosp. prou. 1.581> Displicuere sibi? numquid non semine ab uno 
<prosp. prou. 1.582> Venimus, aut alia est hominum natura bonorum? 
<prosp. prou. 1.583> Non aliter diues quam pauper nascitur, unum est 
<prosp. prou. 1.584> Principium seruis et regibus: optimus ille 
<prosp. prou. 1.585> Non plus accepit quam pessimus; aequa creantis 
<prosp. prou. 1.586> Mensura est, uno qui lumine luminat omnes. 
<prosp. prou. 1.587> Sed mundum ingressi uariis rerum speciebus 
<prosp. prou. 1.588> Suscipimur, mentemque adeunt quaecumque uidentur, 
<prosp. prou. 1.589> Iudicio censenda hominis: stant undique formae 
<prosp. prou. 1.590> Innumerae, possuntque omnes spectando probari. 
<prosp. prou. 1.591> Quaedam etiam patulas intrant stipata per aures, 
<prosp. prou. 1.592> Errores ueterum studiorum, et uana parentum 
<prosp. prou. 1.593> Dogmata, cum quodam fuco ostentantia ueri. 
<prosp. prou. 1.594> Haec modulata sono ueniunt, haec leuia tactu, 
<prosp. prou. 1.595> Haec blandis late funduntur odoribus, illa 
<prosp. prou. 1.596> Conciliant uarias in mille saporibus escas. 
<prosp. prou. 1.597> Magno ergo haec homini sunt discernenda periclo: 
<prosp. prou. 1.598> Ne nimium trepidus nullum procedat in aequor; 
<prosp. prou. 1.599> Neu uagus effusis sine lege feratur habenis. 
<prosp. prou. 1.600> Est etenim sanctus rerum usus, quem cohibentes 
<prosp. prou. 1.601> Intra modum numeri, et momentum ponderis aequi, 
<prosp. prou. 1.602> Pro cunctis soli Domino reddemus honorem. 
<prosp. prou. 1.603> Omnia quae fecit bona ualde, ut non uitiorum 
<prosp. prou. 1.604> Incentiua, sed ut superas caperemus in illis, 
<prosp. prou. 1.605> Hic decertato uirtutis agone, coronas. 
<prosp. prou. 1.606> An tibi caelestes illi, quos protulit orbis 
<prosp. prou. 1.607> Fertque, uiri non haec eadem tolerasse uidentur 
<prosp. prou. 1.608> Quae patimur, motus animi, affectusque rebelles, 
<prosp. prou. 1.609> Et circumiectis uitia oppugnantia castris? 
<prosp. prou. 1.610> Sed gladio uerbi, fideique umbone potenti 
<prosp. prou. 1.611> Vincebant arcus tenebrarum, et spicula mortis: 
<prosp. prou. 1.612> Cumque opus hoc mundi magnum pulchrumque uiderent; 
<prosp. prou. 1.613> Non mare, non caelum, non ignem, aut sidera caeli, 
<prosp. prou. 1.614> Quae numero subiecta sibi uisuque tenebant, 
<prosp. prou. 1.615> Suspexere deos: unum, ratione magistra, 
<prosp. prou. 1.616> Auctorem et Dominum rerum, non facta, colentes. 
<prosp. prou. 1.617> At tu nobilius qui factum te uoluisses(==VOLUISSES), 
<prosp. prou. 1.618> Numquid in angelico satus ordine non querereris? 
<prosp. prou. 1.619> Nam cum ille excelso deiectus Lucifer axe 
<prosp. prou. 1.620> Conciderit, rueritque illo pars tertia pulso 
<prosp. prou. 1.621> Astrorum, quaero in quanam tunc parte fuisses? 
<prosp. prou. 1.622> Clara Dei semper bonitatis imago maneres, 
<prosp. prou. 1.623> An castra inuidiae sequereris et agmina noctis. 
<prosp. prou. 1.624> Sed quo te praeceps rapit orbita? Vis bonus esse 
<prosp. prou. 1.625> Absque labore tuo? Credis hoc cedere posse, 
<prosp. prou. 1.626> Si tibi mutentur natalia sidera, quorum 
<prosp. prou. 1.627> Te prauum decursus agit? Quid uana uetusti 
<prosp. prou. 1.628> Perfugia erroris Chaldaeis quaeris in astris? 
<prosp. prou. 1.629> Quamuis sollicitis adeas caelestia curis, 
<prosp. prou. 1.630> Et penitus causas rerum scruteris apertas; 
<prosp. prou. 1.631> Non renuis mago nosse Deum, quam cuique elemento 
<prosp. prou. 1.632> Naturam dederit, qua pontum lege moueri 
<prosp. prou. 1.633> Iusserit, aut teneris quam uim consueuerit auris, 
<prosp. prou. 1.634> Sidereosque ignes in quae momenta crearit. 
<prosp. prou. 1.635> Qui cum sincerus sit fons aequique bonique, 
<prosp. prou. 1.636> Immitem iussis legem praescripsit iniquis, 
<prosp. prou. 1.637> Si prius ipse hominum mores constrinxerat astris. 
<prosp. prou. 1.638> Namque aduersa sibi sunt haec, nimiumque repugnant, 
<prosp. prou. 1.639> Exigere insontes actus, delictaque poenis 
<prosp. prou. 1.640> Afficere, et cunctos eadem ad promissa uocare: 
<prosp. prou. 1.641> Contra autem natis uiolentum affigere sidus, 
<prosp. prou. 1.642> Quod nec uelle homini cedat, nec posse, sed omnes 
<prosp. prou. 1.643> Desuper ignaros et uirtus ducat, et error. 
<prosp. prou. 1.644> Ergo aut aethereis nullum est ius ignibus in nos, 
<prosp. prou. 1.645> Aut si quid nostri retinent, amittere possunt: 
<prosp. prou. 1.646> Cum mihi progenito ad uitam mandata salutis 
<prosp. prou. 1.647> Et cordi insinuet bonus auctor et auribus, ac me 
<prosp. prou. 1.648> Currentem mercede uocet, terrore morantem. 
<prosp. prou. 1.649> Solum, inquit, uenerare Deum, solique memento 
<prosp. prou. 1.650> Seruire, externas et despice relligiones. 
<prosp. prou. 1.651> Hoc operis sectare boni, hoc fuge cautus iniqui. 
<prosp. prou. 1.652> Vita beata isto paritur, mors editur illo. 
<prosp. prou. 1.653> Coram adsunt aqua seruatrix, populator et ignis: 
<prosp. prou. 1.654> Ad quod uis extende manum; patet aequa facultas. 
<prosp. prou. 1.655> Quod legis monitus, et uatum scripta piorum, 
<prosp. prou. 1.656> Et Deus ipse suo nequidquam promeret ore, 
<prosp. prou. 1.657> Arbitrium nostrum si uis externa teneret. 
<prosp. prou. 1.658> Verum si quid obest uirtuti, animosque retardat. 
<prosp. prou. 1.659> Non superi pariunt ignes, nec ab aethere manat: 
<prosp. prou. 1.660> Sed nostris oritur de cordibus; ipsaque bellum 
<prosp. prou. 1.661> Libertas mouet, et quatimur ciuilibus armis: 
<prosp. prou. 1.662> Otia cum mollis complexa ignaua uoluptas 
<prosp. prou. 1.663> Difficili negat ire uia, brauioque potitos 
<prosp. prou. 1.664> Ardua quaeque piget pro spe temptare latenti. 
<prosp. prou. 1.665> Cumque haec intus agi prospexit callidus hostis, 
<prosp. prou. 1.666> De studiis uestris uires capit: utque parentis 
<prosp. prou. 1.667> Auertat ueri cultum, persuadet ab astris 
<prosp. prou. 1.668> Fata seri, frustraque homines contendere diuis, 
<prosp. prou. 1.669> Hinc uario uitae dominos mercantur honore. 
<prosp. prou. 1.670> Error abi, procul error abi: satis agnita prisci 
<prosp. prou. 1.671> Sunt commenta doli, monitos quibus Omnipotens nos 
<prosp. prou. 1.672> Elaqueat, cultusque docet uitare profanos. 
<prosp. prou. 1.673> Scimus enim quanta steterit mercede quibusdam 
<prosp. prou. 1.674> Sidus adoratum Rempham, uenerataque caeli 
<prosp. prou. 1.675> Militia, et cultus Soli Lunaeque dicatus. 
<prosp. prou. 1.676> Nec latet haec uerbis hominis subsistere iussa 
<prosp. prou. 1.677> Ad uocem seruisse mora, noctisque repulsae 
<prosp. prou. 1.678> Temporibus creuisse diem: cum lux famulata 
<prosp. prou. 1.679> Nesciret nisi quem faceret uictoria finem. 
<prosp. prou. 1.680> Nouimus et caelo praescriptas condiciones 
<prosp. prou. 1.681> Arbitrio quondam sancti mansisse prophetae; 
<prosp. prou. 1.682> Cum positum ad tempus clausos, sitientibus agris, 
<prosp. prou. 1.683> Non licuit rorare polos; ipsumque, uocata 
<prosp. prou. 1.684> Partibus e superis in sancta altaria flamma, 
<prosp. prou. 1.685> Quem dederat sacris ignem immisisse profanis. 
<prosp. prou. 1.686> Cuius uis etiam Christi delapsa fuisset 
<prosp. prou. 1.687> Discipulis, poenam hospitii exactura negati; 
<prosp. prou. 1.688> Ni patiens Dominus uenia praeuerteret iram 
<prosp. prou. 1.689> Nullum ergo in nos est permissum ius elementis, 
<prosp. prou. 1.690> In quae ius hominis: nec possunt condere legem, 
<prosp. prou. 1.691> Quae legem accipiunt. Solus Deus omnipotens Rex, 
<prosp. prou. 1.692> Omnia qui nostrae dispensat tempora uitae, 
<prosp. prou. 1.693> Nec seruire astris uult quos super astra locauit. 
<prosp. prou. 1.694> Nam quoscumque sacro renouauit Spiritus amne, 
<prosp. prou. 1.695> In Christo genitos, mortali ex stirpe recisos, 
<prosp. prou. 1.696> Iam sedes caelestis habet, nec terrea nectit 
<prosp. prou. 1.697> Progenies templum in Domini corpusque redactos. 
<prosp. prou. 1.698> Quod si quis cursu astrorum effectuque notato, 
<prosp. prou. 1.699> Contendit naturam hominis uitamque uideri; 
<prosp. prou. 1.700> Quaero quid hac trepidis mortalibus afferat arte. 
<prosp. prou. 1.701> Hic (inquit) felix, miser hic erit, hunc rapiet mors 
<prosp. prou. 1.702> Impubem, hic senio transcendet Nestoris annos. 
<prosp. prou. 1.703> Falsum hoc, aut uerum est? Si stant praedicta canentis, 
<prosp. prou. 1.704> Nec misero superest spes, nec formido beato. 
<prosp. prou. 1.705> Et quae sideribus danda est reuerentia fixis; 
<prosp. prou. 1.706> Si quae ferre queunt, nequeunt decreta mouere? 
<prosp. prou. 1.707> Dent sese scelerum potis torrentibus omnes: 
<prosp. prou. 1.708> Fallant, diripiant, iugulent, fas omne nefasque 
<prosp. prou. 1.709> Confundant, persistet enim nihilominus astrum; 
<prosp. prou. 1.710> Cuius ab effectu firmato cardine rerum, 
<prosp. prou. 1.711> Vt mala non poterunt sancta probitate repelli, 
<prosp. prou. 1.712> Sic bona non fugient peruersos debita mores. 
<prosp. prou. 1.713> At si praedictae sortis mutabilis ordo est, 
<prosp. prou. 1.714> Et declinari possunt uentura; soluta est 
<prosp. prou. 1.715> Omnis ab ancipiti casu uis pendula fati. 
<prosp. prou. 1.716> Scrutatis igitur stellarum motibus, hoc est 
<prosp. prou. 1.717> Artis opus, totam subuertere relligionem; 
<prosp. prou. 1.718> Dum nullum curare Deum mortalia suadet; 
<prosp. prou. 1.719> Aut dum posse docet uotis elementa moueri, 
<prosp. prou. 1.720> Innumeram miseris plebem insinuare deorum. 
<prosp. prou. 1.721> Sed quia detectis laqueis iam fraudis opertae, 
<prosp. prou. 1.722> Quo captos uanis studiis deduceret error 
<prosp. prou. 1.723> Compertum; superest nunc respondere querelis 
<prosp. prou. 1.724> Quae mundi rebus diuinam absistere curam 
<prosp. prou. 1.725> Obiciunt, dum saepe bonos labor anxius urget, 
<prosp. prou. 1.726> Et tranquilla fluit cunctorum uita malorum. 
<prosp. prou. 1.727> Dic age, qui nullis Domini moderantis habenis 
<prosp. prou. 1.728> Humanas res ire putas, quid ab ordine cessat 
<prosp. prou. 1.729> Nature? quae bella mouent elementa? quid usquam 
<prosp. prou. 1.730> Dissidet a prisco diuisum foedere rerum? 
<prosp. prou. 1.731> Sic interiecta solis reuocatur in ortum 
<prosp. prou. 1.732> Nocte dies, idem est lunae astrorumque recursus, 
<prosp. prou. 1.733> Et relegunt notas subeuntia tempora metas. 
<prosp. prou. 1.734> Non aliter uenti spirant, ita nubibus imber. 
<prosp. prou. 1.735> Laeta negant, seruantque genus trudentia flores 
<prosp. prou. 1.736> Semina quaeque suum: nec abest ab origine rerum 
<prosp. prou. 1.737> Ordo manens, iisdem subsistunt omnia causis. 
<prosp. prou. 1.738> Quae nisi perpetui solers prudentia Regis 
<prosp. prou. 1.739> Astrueret, molemque omnem spiranda foueret, 
<prosp. prou. 1.740> Conciderent subita in nihilum redigenda ruina. 
<prosp. prou. 1.741> Et cum haec peruigili cura Omnipotentis agantur, 
<prosp. prou. 1.742> Quae certum ad finem deuexo limite uergunt; 
<prosp. prou. 1.743> Quis neget in nostram gentem specialius aequum 
<prosp. prou. 1.744> Partiri sua iura Deum? cui perpetis aeui 
<prosp. prou. 1.745> Spem tribuit, propriae largitus imaginis instar. 
<prosp. prou. 1.746> At qui nec poenam iniustis, nec praemia sanctis 
<prosp. prou. 1.747> Restitui ad praesens quereris, uellesne per omnes 
<prosp. prou. 1.748> Vltricem culpas descendere iudicis iram? 
<prosp. prou. 1.749> Et quo magnanimi clemens patientia Regis 
<prosp. prou. 1.750> Distaret saeua immitis feritate tyranni? 
<prosp. prou. 1.751> An quae pars hominum peccati nescia mundum 
<prosp. prou. 1.752> Possessura foret? uel sanctae quis locus esset 
<prosp. prou. 1.753> Virtuti in terris? cui si praesentia dona 
<prosp. prou. 1.754> Affluerent, caelo potius sublata maneret. 
<prosp. prou. 1.755> Sic mundi meta abruptis properata fuisset 
<prosp. prou. 1.756> Temporibus, neque in subolem generanda ueniret 
<prosp. prou. 1.757> Posteritas, pariter cum iustos atque nocentes 
<prosp. prou. 1.758> Aut promissus honos, aut poena auferret ab orbe 
<prosp. prou. 1.759> Nunc uero et generis nostri profunda(==PRO+FUNDA) propago 
<prosp. prou. 1.760> Tenditur, ac duplici succedit origine pubes, 
<prosp. prou. 1.761> Nata patrum membris, et Christi fonte renata, 
<prosp. prou. 1.762> Et pia dum populis Domini patientia parcit, 
<prosp. prou. 1.763> In lucem multos de taetra nocte reuersos, 
<prosp. prou. 1.764> Ac posita claros peccati labe uidemus. 
<prosp. prou. 1.765> Ille per innumeros uultus, et mille per aras, 
<prosp. prou. 1.766> Barbatos, leuesque deos, iuuenesque senesque, 
<prosp. prou. 1.767> Vt quondam fecere, colens, iam errore parentum 
<prosp. prou. 1.768> Abiecto, solum Vnigenam submissus adorat. 
<prosp. prou. 1.769> Hic sophicas artes Graecorum, et uana secutus 
<prosp. prou. 1.770> Dogmata, iam Christo sapere, et brutescere mundo, 
<prosp. prou. 1.771> Gaudet apostolico doctus caelestia ludo. 
<prosp. prou. 1.772> Quam multos procul a portu rationis in altum 
<prosp. prou. 1.773> Dedecorum turbo abstulerat; quos aequore toto 
<prosp. prou. 1.774> Iactatos, nimiumque uagis erroribus actos, 
<prosp. prou. 1.775> Nunc reduces iuuat excipere, amplexuque paterno 
<prosp. prou. 1.776> Confotos, nusquam statione abscendere uitae? 
<prosp. prou. 1.777> Quos si multa inter morum delicta priorum 
<prosp. prou. 1.778> Plexisset propere rigor implacabilis irae, 
<prosp. prou. 1.779> Intercepta forent melioris tempora uitae, 
<prosp. prou. 1.780> Nec standi uires licuisset sumere lapsis. 
<prosp. prou. 1.781> Mortem (inquit Dominus) peccantis nolo, nec ullum 
<prosp. prou. 1.782> De pereunte lucrum est: redeat magis, inque relictum 
<prosp. prou. 1.783> Mutatus referatur iter, uitaque fruatur. 
<prosp. prou. 1.784> Et quia uirtutum similes uult esse suarum 
<prosp. prou. 1.785> Quos genuit: Vindictam, inquit, mihi cedite; reddam 
<prosp. prou. 1.786> Iudicio quae digna meo; detur locus irae. 
<prosp. prou. 1.787> Sic dum multorum differtur poena malorum, 
<prosp. prou. 1.788> Nonnulli plerumque probos reuocantur in actus, 
<prosp. prou. 1.789> Ac fit quisque sibi iudex, ultorque seuerus, 
<prosp. prou. 1.790> Quod fuerat prius interimens, aliusque resurgens. 
<prosp. prou. 1.791> At qui persistunt errori incumbere longo, 
<prosp. prou. 1.792> Quamuis in multis uitiis impune senescant, 
<prosp. prou. 1.793> In saeuum finem uenient: ibi non erit ulla 
<prosp. prou. 1.794> Spes ueniae, minimo ad poenam quadrante uocando. 
<prosp. prou. 1.795> Nos etenim quoties causa quacumque mouemur, 
<prosp. prou. 1.796> Vindictam celerem cupimus, quia rara facultas 
<prosp. prou. 1.797> Non patitur laesis tempus transire nocendi. 
<prosp. prou. 1.798> At uero aeternum nil effugit, omniaque adsunt 
<prosp. prou. 1.799> Salua Deo; nihil est illi tardumue citumue: 
<prosp. prou. 1.800> Nec dilata umquam, nec festinata putemus, 
<prosp. prou. 1.801> Quae ueniunt, nostris mutantur tempora rebus. 
<prosp. prou. 1.802> Nam quod ubique agitur, quod gestum est, quodque gerendum est, 
<prosp. prou. 1.803> Ante oculos Domini puncto subsistit in uno, 
<prosp. prou. 1.804> Vna dies cui semper adest cras atque here nostrum. 
<prosp. prou. 1.805> Sed quamquam examen Deus omnia seruet in illud 
<prosp. prou. 1.806> Quo quae nunc occulta latent reserata patebunt, 
<prosp. prou. 1.807> Multa tamen mundum per saecula cuncta regentis 
<prosp. prou. 1.808> Iustitiae documenta dedit, dum maxima bellis 
<prosp. prou. 1.809> Regna quatit, dum saepe urbes, populosque potentes 
<prosp. prou. 1.810> Exhaurit morbis, cremat ignibus, obruit undis; 
<prosp. prou. 1.811> Dumque inopes ditat, deiectos eleuat, auctos 
<prosp. prou. 1.812> Imminuit, soluit uinctos, subigitque superbos. 
<prosp. prou. 1.813> Nec uero hoc nisi cum magna ratione putandum est 
<prosp. prou. 1.814> Accidere, ut quoties iram experiuntur iniqui, 
<prosp. prou. 1.815> Supplicia insontes uideantur obire nocentum. 
<prosp. prou. 1.816> Multa quidem semper mundo communis in isto 
<prosp. prou. 1.817> Indignos dignosque manent: sol omnibus idem est, 
<prosp. prou. 1.818> Idem imber, pariter subeuntur frigora et aestus. 
<prosp. prou. 1.819> Vtque indiscreta est cunctis aqua, lumen, et aura; 
<prosp. prou. 1.820> Sic iniustorum iustos mala ferre necesse est: 
<prosp. prou. 1.821> Vt dum multa malis insontes compatiuntur, 
<prosp. prou. 1.822> Sint quorum merito populis parcatur iniquis, 
<prosp. prou. 1.823> Et qui conuersos uirtutis imagine ducant. 
<prosp. prou. 1.824> Sed cum perdendis indemutabilis instat 
<prosp. prou. 1.825> Finis, non eadem incumbit sententia sanctis. 
<prosp. prou. 1.826> Sunt quos diluuium mundi non obruat, et quos 
<prosp. prou. 1.827> Arsuris liceat Sodomis euadere: norat 
<prosp. prou. 1.828> Angelus Aegypti uastator limina signo 
<prosp. prou. 1.829> Scripta crucis, sacro remouens a sanguine plagam. 
<prosp. prou. 1.830> Nec rutilo mulier decepta est uellere, cuius 
<prosp. prou. 1.831> Sola domus tanta pereunte superfuit urbe. 
<prosp. prou. 1.832> Fit mare per tumidum sanctis uia, fitque per amnem; 
<prosp. prou. 1.833> Et per inane piis gradus est: cibus alite serua 
<prosp. prou. 1.834> Suggeritur, perditque auidus sua fercula messor. 
<prosp. prou. 1.835> Vtque Dei seruis nihil obsit, uertitur ordo 
<prosp. prou. 1.836> Naturae, uinctos labentia uincula soluunt; 
<prosp. prou. 1.837> Carcer sponte patet, sera non tenet obice ualuas; 
<prosp. prou. 1.838> Deficit umor aquas, ignes calor, ira leones. 
<prosp. prou. 1.839> Non autem dubium est in magnae turbine cladis 
<prosp. prou. 1.840> Inuolui teneros annos, et, more parentum, 
<prosp. prou. 1.841> Criminis expertes, aliena occumbere culpa. 
<prosp. prou. 1.842> Nam cum homines pontus tegeret, deleta per orbem 
<prosp. prou. 1.843> Multa puellarum et puerorum millia notum est. 
<prosp. prou. 1.844> Nec tamen iniuste terris exempta uidetur 
<prosp. prou. 1.845> Progenies auctura malos, cui multus in ipso 
<prosp. prou. 1.846> Exitio est collatus honos, quod crimine patrum 
<prosp. prou. 1.847> Occidit ante sua caderet; quam noxia culpa. 
<prosp. prou. 1.848> Quod si et iustum aliquem complexa est poena malorum, 
<prosp. prou. 1.849> Ne dubites placuisse Deo; nec enim mala mors est 
<prosp. prou. 1.850> Vlla bonis, quibus e uario longoque labore 
<prosp. prou. 1.851> Quilibet in requiem patet exitus: aspera uitam 
<prosp. prou. 1.852> Dat uia, nec campo capitur, sed fine corona. 
<prosp. prou. 1.853> Verum nos blandis capti, offensique seueris, 
<prosp. prou. 1.854> Nec bona iudicio spectamus, nec mala uero. 
<prosp. prou. 1.855> Dum non nostrarum curanda negotia rerum 
<prosp. prou. 1.856> Suscipimus, propriisque iuuant aliena relictis. 
<prosp. prou. 1.857> Nec quemquam uitiis miserum, aut uirtute beatum 
<prosp. prou. 1.858> Censentes, frustra externis culpamque decusque 
<prosp. prou. 1.859> Iungimus, et caelo ascripti terrena fouemus. 
<prosp. prou. 1.860> Felices dici mos est, quos blanda potestas 
<prosp. prou. 1.861> In summos apices tumidorum euexit honorum, 
<prosp. prou. 1.862> Quos magni quaestus ditarunt, et quibus amplos 
<prosp. prou. 1.863> Congessit reditus totum res fusa per orbem. 
<prosp. prou. 1.864> Laudantur uestes pretiosae, et pulchra supellex, 
<prosp. prou. 1.865> Magnae aedes, famuli innumeri, uigilesque clientes, 
<prosp. prou. 1.866> Et quidquid non est nostrum, quodque ut dare quiuit 
<prosp. prou. 1.867> Vna dies, sic una potest auferre: nec illud 
<prosp. prou. 1.868> Quod speciale bonum est hominis, nullamque timet uim, 
<prosp. prou. 1.869> Amplexi, miseros quibus haec perdentia desunt, 
<prosp. prou. 1.870> Et per mille modos pereuntia, credimus; ac si 
<prosp. prou. 1.871> Iustitiam durus labor urgeat, et dolor aegri 
<prosp. prou. 1.872> Corporis, et mortes natorum, et turpis egestas. 
<prosp. prou. 1.873> Non quantas pariat constans tolerantia palmas, 
<prosp. prou. 1.874> Nec quo pugna breuis sit processura uidemus; 
<prosp. prou. 1.875> Sed calicem crucis ac uitae libare uerentes, 
<prosp. prou. 1.876> Vipereum obducto potamus melle uenenum. 
<prosp. prou. 1.877> Dulcia sunt etenim gustu, specieque decora, 
<prosp. prou. 1.878> Quae morbos mortemque animae generantque fouentque, 
<prosp. prou. 1.879> Canceris et ritu languentia uiscera carpunt. 
<prosp. prou. 1.880> Cumque Deus medicam caelo demittere curam 
<prosp. prou. 1.881> Dignatur, penitusque putres abscindere fibras, 
<prosp. prou. 1.882> Incusamus opem teneri, et tabescere morbo 
<prosp. prou. 1.883> Malumus, antidoti quam uim tolerare seueri. 
<prosp. prou. 1.884> Non igitur mala sunt quae nos mala ducimus; et cum 
<prosp. prou. 1.885> Vlceribus diris non parcit dextra medentis, 
<prosp. prou. 1.886> Amplectenda salus, non exacuenda querela est. 
<prosp. prou. 1.887> Iam quos peccantes Deus arguit, hos etiam nunc 
<prosp. prou. 1.888> Diligit, et patrio uult emendare flagello. 
<prosp. prou. 1.889> Meque istis potius societ, quam congreget illis, 
<prosp. prou. 1.890> Quos iam submoto permisit uerbere, cursu 
<prosp. prou. 1.891> Ire uoluntatis, propriaque libidine ferri. 
<prosp. prou. 1.892> Hi sunt uero illi, quos inter crimina tutos, 
<prosp. prou. 1.893> Et scelerum dites fructu, impunita senectus 
<prosp. prou. 1.894> Extremae turpis uitae produxit in oras. 
<prosp. prou. 1.895> Hi iustum iniustis odiis pressere; per istos 
<prosp. prou. 1.896> Bella excita piis, et flagra medentia tardis. 
<prosp. prou. 1.897> Namque eadem cunctos exercent tela fideles, 
<prosp. prou. 1.898> Sub duplici causa; dum quod torquentur iniqui, 
<prosp. prou. 1.899> Hoc sancti crescunt; et quod poenam attulit illis 
<prosp. prou. 1.900> Pro culpa, hoc istis dat pro uirtute coronam. 
<prosp. prou. 1.901> Denique si quidquid mundanis rebus acerbum 
<prosp. prou. 1.902> Accidit excutias, totum iam sponte uidebis 
<prosp. prou. 1.903> Anticipasse Dei famulos. Gemit ille talentis 
<prosp. prou. 1.904> Argenti atque auri amissis, hunc rapta supellex, 
<prosp. prou. 1.905> Perque nurus Geticas diuisa monilia torquent. 
<prosp. prou. 1.906> Hunc pecus abductum, domus ustae, potaque uina 
<prosp. prou. 1.907> Afficiunt, tristes nati, obscaenique ministri. 
<prosp. prou. 1.908> Sed sapiens Christi seruus nil perdidit horum 
<prosp. prou. 1.909> Quae spreuit, caeloque prius translata locauit, 
<prosp. prou. 1.910> Ac si quid mundi sub tempestate laborum 
<prosp. prou. 1.911> Incidit, intrepide subiit, manifestus honoris 
<prosp. prou. 1.912> Promissi, et cupidus uicto certamine solui. 
<prosp. prou. 1.913> At tu, qui squalidos(==SQVA-LIDOS) agros desertaque defles 
<prosp. prou. 1.914> Atria, et exustae proscaenia diruta uillae; 
<prosp. prou. 1.915> Nonne magis propriis posses lacrimas dare damnis, 
<prosp. prou. 1.916> Si potius uastata tui penetralia cordis 
<prosp. prou. 1.917> Inspiceres, multaque obtectum sorde decorem, 
<prosp. prou. 1.918> Grassantesque hostes captiuae mentis in arce? 
<prosp. prou. 1.919> Quae nisi per cunctas patuisset dedita portas, 
<prosp. prou. 1.920> Inque suam cladem facibus fomenta dedisse 
<prosp. prou. 1.921> Hoc etiam quae facta manu speciosa fuerunt, 
<prosp. prou. 1.922> Deuoti meritum populi testata manerent. 
<prosp. prou. 1.923> Sed cum deformi iaceant prostrata ruina, 
<prosp. prou. 1.924> Obiciunt nobis casus nostrosque suosque. 
<prosp. prou. 1.925> Hos igitur cineres templorum, haec busta potentum, 
<prosp. prou. 1.926> Quae congesta iacent, populati cordis in aula 
<prosp. prou. 1.927> Plangamus captiua manus, nos splendida quondam 
<prosp. prou. 1.928> Vasa Dei, nos almae arae, et sacraria Christi, 
<prosp. prou. 1.929> In quibus argentum eloquii, uirtutis et aurum, 
<prosp. prou. 1.930> Et sceptrum captum est crucis, et diadema decoris. 
<prosp. prou. 1.931> Nec rabidis iustam moueamus questubus iram, 
<prosp. prou. 1.932> Iudicium culpando Dei, quod mentis et oris 
<prosp. prou. 1.933> Officium multa transcendit maius abysso. 
<prosp. prou. 1.934> Quamuis exiguo hoc fugientis tempore uitae 
<prosp. prou. 1.935> Iniusti tumeant, et tuta pace suorum 
<prosp. prou. 1.936> Laetentur scelerum; nonque illos uinea fallat, 
<prosp. prou. 1.937> Non ager; et noceant illaesi, et crimine crescant: 
<prosp. prou. 1.938> Nos, quibus in Christo sunt omnia, non capiant res 
<prosp. prou. 1.939> Occiduae, quas nec nobiscum inueximus orti, 
<prosp. prou. 1.940> Nec discessuri mundo exportabimus isto. 
<prosp. prou. 1.941> Sed si quis superest animi uigor, excutiamus 
<prosp. prou. 1.942> Peccati seruile iugum, ruptisque catenis, 
<prosp. prou. 1.943> In libertatem et patriae redeamus honorem. 
<prosp. prou. 1.944> Impia non oberunt cum saeuo pacta tyranno, 
<prosp. prou. 1.945> Captiua conscripta manu, resolubile Christo est 
<prosp. prou. 1.946> Hoc foedus, quod iure potest subuertere iusto 
<prosp. prou. 1.947> Auersos reuocans et suspiciens conuersos; 
<prosp. prou. 1.948> Sanguine quos proprio quaesiuit prodigus emptor, 
<prosp. prou. 1.949> Si tamen assertoris opem festina uoluntas 
<prosp. prou. 1.950> Praeueniat, fletu Dominum motura fideli. 
<prosp. prou. 1.951> Nam ut nemo inuitus, somnoue quietus in alto 
<prosp. prou. 1.952> Fit saluus, nec ui petitur qui sponte recessit; 
<prosp. prou. 1.953> Sic pulsata patent redeuntibus atria uitae, 
<prosp. prou. 1.954> Et recipit caeli seruatos curia ciues. 
<prosp. prou. 1.955> Cuius spem ueniae firmato corde fouentes, 
<prosp. prou. 1.956> Implorate Deum, pugnasque relinquite, fratres, 
<prosp. prou. 1.957> Verborum, et lites de prauis sensibus ortas. 
<prosp. prou. 1.958> Nec quia procidimus fusi certamine primo, 
<prosp. prou. 1.959> Stare, et conflictum uereamur inire secundum. 
<prosp. prou. 1.960> Cuncta licet uariis terroribus impleat hostis, 
<prosp. prou. 1.961> Et uigili clausas obsidat milite portas, 
<prosp. prou. 1.962> Cum uicto tamen est bellum, si carne uetusta 
<prosp. prou. 1.963> Exuti, in Christi renouemur corpus, et omnem 
<prosp. prou. 1.964> Vincendi nobis uim de uictore petamus. 
<prosp. prou. 1.965> Qui dum nostra suis sociat, iunxit sua nostris. 
<prosp. prou. 1.966> Vt non humanis fidens homo, totus in illum 
<prosp. prou. 1.967> Se referat, sine quo non stant qui stare uidentur, 
<prosp. prou. 1.968> Et per quem sparsi coeunt, stratique resurgunt. 
<prosp. prou. 1.969> Haec sat erit paruo rudibus scripsisse libello: 
<prosp. prou. 1.970> Qui cum sincerum uiuo de fonte liquorem 
<prosp. prou. 1.971> Gustarint, ipsi profundent flumina ab aluo 
<prosp. prou. 1.972> Cordis, et irriguas praebebunt fratribus urnas. 
