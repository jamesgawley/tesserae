<symm. carm. frg. 1.1> Attica palla tegit socerum, toga picta parentem:
<symm. carm. frg. 1.2> Praefuit iste sacris, hic dixit iura Quiritis:
<symm. carm. frg. 1.3> At mihi castrensem quod mordet fibula uestem,
<symm. carm. frg. 1.4> Aurorae in populis regum praetoria rexi.
<symm. carm. frg. 1.5_5> Sed fasces pictura tacet: tu respice fastus.
<symm. carm. frg. 2.1> Huc deus Alcides stabulanda armenta coegit
<symm. carm. frg. 2.2> Eruta Geryonae de lare tergemini.
<symm. carm. frg. 2.3> Inde recens aetas corrupta boaulia Baulos
<symm. carm. frg. 2.4> Nuncupat occulto nominis indicio.
<symm. carm. frg. 2.5_5> Ab diuo ad proceres dominos fortuna cucurrit,
<symm. carm. frg. 2.6> Fama loci obscuros ne pateretur eros.
<symm. carm. frg. 2.7> Hanc celebrauit opum felix Hortensius aulam,
<symm. carm. frg. 2.8> Contra Arpinatem qui stetit eloquio.
<symm. carm. frg. 2.9> Hic consul clarum produxit Acindynus aeuum
<symm. carm. frg. 2.10_10> Quique dedit leges Orfitus Aeneadis.
<symm. carm. frg. 2.11> Hos inter iuuenile decus, sed honore senili
<symm. carm. frg. 2.12> Bis seno celsus, Symmache, fasce cluis.
<symm. carm. frg. 2.13> Sed te Baulorum necdum lenta otia quaerunt;
<symm. carm. frg. 2.14> Cura habeat iuuenem publica peruigilem.
<symm. carm. frg. 3.1> Vbi corniger Lyaeus
<symm. carm. frg. 3.2> Operit superna Gauri,
<symm. carm. frg. 3.3> Volcanus aestuosis
<symm. carm. frg. 3.4> Medium coquit cauernis,
<symm. carm. frg. 3.5_5> Tenet ima pisce multo
<symm. carm. frg. 3.6> Thetis et Baiae sorores,
<symm. carm. frg. 3.7> Calet unda, friget aethra:
<symm. carm. frg. 3.8> Simul innatat choreis
<symm. carm. frg. 3.9> Amathusium renidens
<symm. carm. frg. 3.10_10> Salis arbitra et uaporis
<symm. carm. frg. 3.11> Flos siderum Dione.
