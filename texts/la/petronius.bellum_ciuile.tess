<petron. bell. ciu. 1.1> Orbem iam totum uictor Romanus habebat
<petron. bell. ciu. 1.2> Qua mare, qua terrae, qua sidus currit utrumque
<petron. bell. ciu. 1.3> Nec satiatus erat. Grauidis freta pulsa carinis
<petron. bell. ciu. 1.4> Iam peragebantur; si quis sinus abditus ultra,
<petron. bell. ciu. 1.5> Si qua foret tellus, quae fuluum mitteret aurum,
<petron. bell. ciu. 1.6> Hostis erat, fatisque in tristia bella paratis
<petron. bell. ciu. 1.7> Quaerebantur opes. Non uulgo nota placebant
<petron. bell. ciu. 1.8> Gaudia, non usu plebeio trita uoluptas.
<petron. bell. ciu. 1.9> Aes Ephyreiacum laudabat miles, in ima
<petron. bell. ciu. 1.10> Quaesitus tellure nitor certauerat ostro,
<petron. bell. ciu. 1.11> Hinc Numidae accierant, illinc noua uellera Seres
<petron. bell. ciu. 1.12> Atque Arabum populus sua despoliauerat arua.
<petron. bell. ciu. 1.13> Ecce aliae clades et laesae uulnera pacis.
<petron. bell. ciu. 1.14> Quaeritur in siluis auro fera, et ultimus Hammon
<petron. bell. ciu. 1.15> Afrorum excutitur, ne desit belua dente
<petron. bell. ciu. 1.16> Ad mortes pretiosa; fames premit aduena classes,
<petron. bell. ciu. 1.17> Tigris et aurata gradiens uectatur in aula,
<petron. bell. ciu. 1.18> Vt bibat humanum populo plaudente cruorem.
<petron. bell. ciu. 1.19> Heu, pudet effari perituraque prodere fata!
<petron. bell. ciu. 1.20> Persarum ritu male pubescentibus annis
<petron. bell. ciu. 1.21> Surripuere uiros, exsectaque uiscera ferro
<petron. bell. ciu. 1.22> In uenerem fregere, atque ut fuga mobilis aeui
<petron. bell. ciu. 1.23> Circumscripta mora properantes differat annos,
<petron. bell. ciu. 1.24> Quaerit se natura nec inuenit. Omnibus ergo
<petron. bell. ciu. 1.25> Scorta placent fractique enerui corpore gressus
<petron. bell. ciu. 1.26> Et laxi crines et tot noua nomina uestis
<petron. bell. ciu. 1.27> Quaeque uirum quaerunt. Ecce Afris eruta terris
<petron. bell. ciu. 1.28> Citrea mensa greges seruorum ostrumque renidens
<petron. bell. ciu. 1.29> Ponitur ac maculis imitatur uilius aurum
<petron. bell. ciu. 1.30> Quae sensum trahat. Hoc sterile ac male nobile lignum
<petron. bell. ciu. 1.31> Turba sepulta mero circum uenit, omniaque orbis
<petron. bell. ciu. 1.32> Praemia correptis miles uagus esurit armis.
<petron. bell. ciu. 1.33> Ingeniosa gula est. Siculo scarus aequore mersus
<petron. bell. ciu. 1.34> Ad mensam uiuus perducitur, atque Lucrinis
<petron. bell. ciu. 1.35> Eruta litoribus uendunt conchylia cenas
<petron. bell. ciu. 1.36> Vt renouent per damna famem. Iam Phasidos unda
<petron. bell. ciu. 1.37> Orbata est auibus, mutoque in litore tantum
<petron. bell. ciu. 1.38> Solae desertis aspirant frondibus aurae.
<petron. bell. ciu. 1.39> Nec minor in Campo furor est emptique Quirites
<petron. bell. ciu. 1.40> Ad praedam strepitumque lucri suffragia uertunt.
<petron. bell. ciu. 1.41> Venalis populus, uenalis curia patrum:
<petron. bell. ciu. 1.42> Est fauor in pretio. Senibus quoque libera uirtus
<petron. bell. ciu. 1.43> Exciderat, sparsisque opibus conuersa potestas
<petron. bell. ciu. 1.44> Ipsaque maiestas auro corrupta iacebat.
<petron. bell. ciu. 1.45> Pellitur a populo uictus Cato; tristior ille est,
<petron. bell. ciu. 1.46> Qui uicit, fascesque pudet rapuisse Catoni.
<petron. bell. ciu. 1.47> Namque - hoc dedecoris populo morumque ruina-
<petron. bell. ciu. 1.48> Non homo pulsus erat, sed in uno uicta potestas
<petron. bell. ciu. 1.49> Romanumque decus. Quare tam perdita Roma
<petron. bell. ciu. 1.50> Ipsa sui merces erat et sine uindice praeda.
<petron. bell. ciu. 1.51> Praeterea gemino deprensam gurgite plebem
<petron. bell. ciu. 1.52> Faenoris illuuies ususque exederat aeris
<petron. bell. ciu. 1.53> Nulla est certa domus, nullum sine pignore corpus,
<petron. bell. ciu. 1.54> Sed ueluti tabes tacitis concepta medullis
<petron. bell. ciu. 1.55> Intra membra furens curis latrantibus errat.
<petron. bell. ciu. 1.56> Arma placent miseris, detritaque commoda luxu
<petron. bell. ciu. 1.57> Vulneribus reparantur. Inops audacia tuta est.
<petron. bell. ciu. 1.58> Hoc mersam caeno Romam somnoque iacentem
<petron. bell. ciu. 1.59> Quae poterant artes sana ratione mouere,
<petron. bell. ciu. 1.60> Ni furor et bellum ferroque excita libido?
<petron. bell. ciu. 1.61> Tres tulerat Fortuna duces, quos obruit omnes
<petron. bell. ciu. 1.62> Armorum strue diuersa feralis Enyo.
<petron. bell. ciu. 1.63> Crassum Parthus habet, Libyco iacet aequore Magnus,
<petron. bell. ciu. 1.64> Iulius ingratam perfudit sanguine Romam,
<petron. bell. ciu. 1.65> Et quasi non posset tot tellus ferre sepulcra
<petron. bell. ciu. 1.66> Diuisit cineres. Hos gloria reddit honores.
<petron. bell. ciu. 1.67> Est locus exciso penitus demersus hiatu
<petron. bell. ciu. 1.68> Parthenopen inter magnaeque Dicarchidos arua,
<petron. bell. ciu. 1.69> Cocyti perfusus aqua; nam spiritus, extra
<petron. bell. ciu. 1.70> Qui furit effusus, funesto spargitur aestu.
<petron. bell. ciu. 1.71> Non haec autumno tellus uiret aut alit herbas
<petron. bell. ciu. 1.72> Caespite laetus ager, non uerno persona cantu
<petron. bell. ciu. 1.73> Mollia discordi strepitu uirgulta loquuntur
<petron. bell. ciu. 1.74> Sed chaos et nigro squalentia pumice saxa
<petron. bell. ciu. 1.75> Gaudent ferali circum tumulata cupressu.
<petron. bell. ciu. 1.76> Has inter sedes Ditis pater extulit ora
<petron. bell. ciu. 1.77> Bustorum flammis et cana sparsa fauilla,
<petron. bell. ciu. 1.78> Ac tali uolucrem Fortunam uoce lacessit:
<petron. bell. ciu. 1.79>"Rerum humanarum diuinarumque potestas
<petron. bell. ciu. 1.80> Fors, cui nulla placet nimium secura potestas,
<petron. bell. ciu. 1.81> Quae noua semper amas et mox possessa relinquis,
<petron. bell. ciu. 1.82> Ecquid Romano sentis te pondere uictam
<petron. bell. ciu. 1.83> Nec posse ulterius perituram extollere molem?
<petron. bell. ciu. 1.84> Ipsa suas uires odit Romana iuuentus
<petron. bell. ciu. 1.85> Et quas struxit opes, male sustinet. Aspice late
<petron. bell. ciu. 1.86> Luxuriam spoliorum et censum in damna furentem.
<petron. bell. ciu. 1.87> Aedificant auro sedesque ad sidera mittunt,
<petron. bell. ciu. 1.88> Expelluntur aquae saxis, mare nascitur aruis,
<petron. bell. ciu. 1.89> Et permutata rerum statione rebellant.
<petron. bell. ciu. 1.90> En etiam mea regna petunt. Perfossa dehiscit
<petron. bell. ciu. 1.91> Molibus insanis tellus, iam montibus haustis
<petron. bell. ciu. 1.92> Antra gemunt, et dum uanos lapis inuenit usus,
<petron. bell. ciu. 1.93> Inferni manes caelum sperare fatentur.
<petron. bell. ciu. 1.94> Quare age, Fors, muta pacatum in proelia uultum,
<petron. bell. ciu. 1.95> Romanosque cie, ac nostris da funera regnis.
<petron. bell. ciu. 1.96> Iam pridem nullo perfundimus ora cruore,
<petron. bell. ciu. 1.97> Nec mea Tisiphone sitientis perluit artus
<petron. bell. ciu. 1.98> Ex quo Sullanus bibit ensis et horrida tellus
<petron. bell. ciu. 1.99> Extulit in lucem nutritas sanguine fruges."
<petron. bell. ciu. 1.100> Haec ubi dicta dedit, dextrae coniungere dextram
<petron. bell. ciu. 1.101> Conatus rupto tellurem soluit hiatu.
<petron. bell. ciu. 1.102> Tunc Fortuna leui defudit pectore uoces:
<petron. bell. ciu. 1.103>"O genitor, cui Cocyti penetralia parent,
<petron. bell. ciu. 1.104> Si modo uera mihi fas est impune profari
<petron. bell. ciu. 1.105> Vota tibi cedent; nec enim minor ira rebellat
<petron. bell. ciu. 1.106> Pectore in hoc leuiorque exurit flamma medullas.
<petron. bell. ciu. 1.107> Omnia, quae tribui Romanis arcibus, odi
<petron. bell. ciu. 1.108> Muneribusque meis irascor. Destruet istas
<petron. bell. ciu. 1.109> Idem, qui posuit, moles deus. Et mihi cordi
<petron. bell. ciu. 1.110> Quippe cremare uiros et sanguine pascere luxum.
<petron. bell. ciu. 1.111> Cerno equidem gemina iam stratos morte Philippos
<petron. bell. ciu. 1.112> Thessaliaeque rogos et funera gentis Hiberae.
<petron. bell. ciu. 1.113> Iam fragor armorum trepidantes personat aures.
<petron. bell. ciu. 1.114> Et Libyae cerno tua, Nile gementia claustra
<petron. bell. ciu. 1.115> Actiacosque sinus et Apollinis arma timentes.
<petron. bell. ciu. 1.116> Pande, age, terrarum sitientia regna tuarum
<petron. bell. ciu. 1.117> Atque animas accerse nouas. Vix nauita Porthmeus
<petron. bell. ciu. 1.118> Sufficiet simulacra uirum traducere cumba;
<petron. bell. ciu. 1.119> Classe opus est. Tuque ingenti satiare ruina
<petron. bell. ciu. 1.120> Pallida Tisiphone, concisaque uulnera mande.
<petron. bell. ciu. 1.121> Ad Stygios manes laceratus ducitur orbis."
<petron. bell. ciu. 1.122> Vixdum finierat, cum fulgure rupta corusco
<petron. bell. ciu. 1.123> Intremuit nubes elisosque abscidit ignes.
<petron. bell. ciu. 1.124> Subsedit pater umbrarum, gremioque reducto
<petron. bell. ciu. 1.125> Telluris pauitans fraternos palluit ictus.
<petron. bell. ciu. 1.126> Continuo clades hominum uenturaque damna
<petron. bell. ciu. 1.127> Auspiciis patuere deum. Namque ore cruento
<petron. bell. ciu. 1.128> Deformis Titan uultum caligine texit:
<petron. bell. ciu. 1.129> Ciuiles acies iam tum spirare putares.
<petron. bell. ciu. 1.130> Parte alia plenos exstinxit Cynthia uultus
<petron. bell. ciu. 1.131> Et lucem sceleri subduxit. Rupta tonabant
<petron. bell. ciu. 1.132> Verticibus lapsis montis iuga, nec uaga passim
<petron. bell. ciu. 1.133> Flumina per notas ibant morientia ripas.
<petron. bell. ciu. 1.134> Armorum strepitu caelum furit et tuba Martem
<petron. bell. ciu. 1.135> Sideribus tremefacta ciet, iamque Aetna uoratur
<petron. bell. ciu. 1.136> Ignibus insolitis et in aethera fulmina mittit.
<petron. bell. ciu. 1.137> Ecce inter tumulos atque ossa carentia bustis
<petron. bell. ciu. 1.138> Vmbrarum facies diro stridore minantur.
<petron. bell. ciu. 1.139> Fax stellis comitata nouis incendia ducit
<petron. bell. ciu. 1.140> Sanguineoque recens descendit Iuppiter imbre.
<petron. bell. ciu. 1.141> Haec ostenta breui soluit deus. Exuit omnes
<petron. bell. ciu. 1.142> Quippe moras Caesar, uindictaeque actus amore
<petron. bell. ciu. 1.143> Gallica proiecit, ciuilia sustulit arma.
<petron. bell. ciu. 1.144> Alpibus aeriis, ubi Graio numine pulsae
<petron. bell. ciu. 1.145> Descendunt rupes et se patiuntur adiri,
<petron. bell. ciu. 1.146> Est locus Herculeis aris sacer: hunc niue dura
<petron. bell. ciu. 1.147> Claudit hiemps canoque ad sidera uertice tollit.
<petron. bell. ciu. 1.148> Caelum illinc cecidisse putes: non solis adulti
<petron. bell. ciu. 1.149> Mansuescit radiis, non uerni temporis aura,
<petron. bell. ciu. 1.150> Sed glacie concreta rigent hiemisque pruinis.
<petron. bell. ciu. 1.151> Totum ferre potest umeris minitantibus orbem.
<petron. bell. ciu. 1.152> Haec ubi calcauit Caesar iuga milite laeto
<petron. bell. ciu. 1.153> Optauitque locum, summo de uertice montis
<petron. bell. ciu. 1.154> Hesperiae campos late prospexit, et ambas
<petron. bell. ciu. 1.155> Intentans cum uoce manus ad sidera dixit:
<petron. bell. ciu. 1.156>"Iuppiter omnipotens, et tu, Saturnia tellus,
<petron. bell. ciu. 1.157> Armis laeta meis olimque onerata triumphis,
<petron. bell. ciu. 1.158> Testor ad has acies inuitum arcessere Martem,
<petron. bell. ciu. 1.159> Inuitas me ferre manus. Sed uulnere cogor,
<petron. bell. ciu. 1.160> Pulsus ab urbe mea, dum Rhenum sanguine tingo,
<petron. bell. ciu. 1.161> Dum Gallos iterum Capitolia nostra petentes
<petron. bell. ciu. 1.162> Alpibus excludo, uincendo certior exsul.
<petron. bell. ciu. 1.163> Sanguine Germano sexagintaque triumphis
<petron. bell. ciu. 1.164> Esse nocens coepi. Quamquam quos gloria terret
<petron. bell. ciu. 1.165> Aut qui sunt qui bella uident? Mercedibus emptae
<petron. bell. ciu. 1.166> Ac uiles operae, quorum est mea Roma nouerca.
<petron. bell. ciu. 1.167> At, reor, haud impune, nec hanc sine uindice dextram
<petron. bell. ciu. 1.168> Vinciet ignauus. Victores ite furentes,
<petron. bell. ciu. 1.169> Ite mei comites, et causam dicite ferro.
<petron. bell. ciu. 1.170> Namque omnes unum crimen uocat, omnibus una
<petron. bell. ciu. 1.171> Impendet clades. Reddenda est gratia uobis,
<petron. bell. ciu. 1.172> Non solus uici. Quare, quia poena tropaeis
<petron. bell. ciu. 1.173> Imminet, et sordes meruit uictoria nostra,
<petron. bell. ciu. 1.174> Iudice Fortuna cadat alea. Sumite bellum
<petron. bell. ciu. 1.175> Et temptate manus. Certe mea causa peracta est:
<petron. bell. ciu. 1.176> Inter tot fortes armatus nescio uinci."
<petron. bell. ciu. 1.177> Haec ubi personuit, de caelo Delphicus ales
<petron. bell. ciu. 1.178> Omina laeta dedit pepulitque meatibus auras.
<petron. bell. ciu. 1.179> Nec non horrendi nemoris de parte sinistra
<petron. bell. ciu. 1.180> Insolitae uoces flamma sonuere sequenti.
<petron. bell. ciu. 1.181> Ipse nitor Phoebi uulgato laetior orbe
<petron. bell. ciu. 1.182> Creuit, et aurato praecinxit fulgure uultus.
<petron. bell. ciu. 1.183> Fortior ominibus mouit Mauortia signa
<petron. bell. ciu. 1.184> Caesar, et insolitos gressu prior occupat ausus.
<petron. bell. ciu. 1.185> Prima quidem glacies et cana uincta pruina
<petron. bell. ciu. 1.186> Non pugnauit humus mitique horrore quieuit.
<petron. bell. ciu. 1.187> Sed postquam turmae nimbos fregere ligatos
<petron. bell. ciu. 1.188> Et pauidus quadrupes undarum uincula rupit,
<petron. bell. ciu. 1.189> Incaluere niues. Mox flumina montibus altis
<petron. bell. ciu. 1.190> Vndabant modo nata, sed haec quoque -iussa putares-
<petron. bell. ciu. 1.191> Stabant, et uincta fluctus stupuere ruina,
<petron. bell. ciu. 1.192> Et paulo ante lues iam concidenda iacebat.
<petron. bell. ciu. 1.193> Tum uero male fida prius uestigia lusit
<petron. bell. ciu. 1.194> Decepitque pedes: pariter turmaeque uirique
<petron. bell. ciu. 1.195> Armaque congesta strue deplorata iacebant.
<petron. bell. ciu. 1.196> Ecce etiam rigido concussae flamine nubes
<petron. bell. ciu. 1.197> Exonerabantur, nec rupti turbine uenti
<petron. bell. ciu. 1.198> Derant, aut tumida confractum grandine caelum.
<petron. bell. ciu. 1.199> Ipsae iam nubes ruptae super arma cadebant,
<petron. bell. ciu. 1.200> Et concreta gelu ponti uelut unda ruebat.
<petron. bell. ciu. 1.201> Victa erat ingenti tellus niue uictaque caeli
<petron. bell. ciu. 1.202> Sidera, uicta suis haerentia flumina ripis;
<petron. bell. ciu. 1.203> Nondum Caesar erat; sed magnam nixus in hastam
<petron. bell. ciu. 1.204> Horrida securis frangebat gressibus arua,
<petron. bell. ciu. 1.205> Qualis Caucasea decurrens arduus arce
<petron. bell. ciu. 1.206> Amphitryoniades, aut toruo Iuppiter ore,
<petron. bell. ciu. 1.207> Cum se uerticibus magni demisit Olympi
<petron. bell. ciu. 1.208> Et periturorum deiecit tela Gigantum.
<petron. bell. ciu. 1.209> Dum Caesar tumidas iratus deprimit arces,
<petron. bell. ciu. 1.210> Interea uolucer motis conterrita pinnis
<petron. bell. ciu. 1.211> Fama uolat summique petit iuga celsa Palati,
<petron. bell. ciu. 1.212> Atque hoc Romano tonitru ferit omnia signa:
<petron. bell. ciu. 1.213> Iam classes fluitare mari totasque per Alpes
<petron. bell. ciu. 1.214> Feruere Germano perfusas sanguine turmas.
<petron. bell. ciu. 1.215> Arma, cruor, caedes, incendia totaque bella
<petron. bell. ciu. 1.216> Ante oculos uolitant. Ergo pulsata tumultu
<petron. bell. ciu. 1.217> Pectora perque duas scinduntur territa causas.
<petron. bell. ciu. 1.218> Huic fuga per terras, illi magis unda probatur,
<petron. bell. ciu. 1.219> Et patria pontus iam tutior. Est magis arma
<petron. bell. ciu. 1.220> Qui temptare uelit fatisque iubentibus uti.
<petron. bell. ciu. 1.221> Quantum quisque timet, tantum fugit. Ocior ipse
<petron. bell. ciu. 1.222> Hos inter motus populus, miserabile uisu,
<petron. bell. ciu. 1.223> Quo mens icta iubet, deserta ducitur urbe.
<petron. bell. ciu. 1.224> Gaudet Roma fuga, debellatique Quirites
<petron. bell. ciu. 1.225> Rumoris sonitu maerentia tecta relinquunt.
<petron. bell. ciu. 1.226> Ille manu pauida natos tenet, ille penates
<petron. bell. ciu. 1.227> Occultat gremio, deploratumque relinquit
<petron. bell. ciu. 1.228> Limen, et absentem uotis interficit hostem.
<petron. bell. ciu. 1.229> Sunt qui coniugibus maerentia pectora iungant
<petron. bell. ciu. 1.230> Grandaeuosque patres, onerisque ignara iuuentus
<petron. bell. ciu. 1.231> Id pro quo metuit, tantum trahit. Omnia secum
<petron. bell. ciu. 1.232> Hic uehit imprudens praedamque in proelia ducit.
<petron. bell. ciu. 1.233> Ac uelut ex alto cum magnus inhorruit auster
<petron. bell. ciu. 1.234> Et pulsas euertit aquas, non arma ministris,
<petron. bell. ciu. 1.235> Non regumen prodest, ligat alter pondera pinus,
<petron. bell. ciu. 1.236> Alter tuta sinus tranquillaque litora quaerit,
<petron. bell. ciu. 1.237> Hic dat uela fugae fortunaeque omnia credit.
<petron. bell. ciu. 1.238> Quid tam parua queror? Gemino cum consule Magnus,
<petron. bell. ciu. 1.239> Ille tremor Ponti saeuique repertor Hydaspis
<petron. bell. ciu. 1.240> Et piratarum scopulus, modo quem ter ouantem
<petron. bell. ciu. 1.241> Iuppiter horruerat, quem fracto gurgite Pontus
<petron. bell. ciu. 1.242> Et ueneratus erat summissa Bosporos unda
<petron. bell. ciu. 1.243>-Pro pudor!- imperii deserto nomine fugit,
<petron. bell. ciu. 1.244> Vt Fortuna leuis Magni quoque terga uideret.
<petron. bell. ciu. 1.245> Ergo tanta lues diuum quoque numina uidit,
<petron. bell. ciu. 1.246> Consensitque fugae caeli timor. Ecce per orbem
<petron. bell. ciu. 1.247> Mitis turba deum terras exosa furentes
<petron. bell. ciu. 1.248> Deserit, atque hominum damnatum auertitur agmen.
<petron. bell. ciu. 1.249> Pax prima ante alias niueos pulsata lacertos
<petron. bell. ciu. 1.250> Abscondit galea uictum caput, atque relicto
<petron. bell. ciu. 1.251> Orbe fugax Ditis petit implacabile regnum.
<petron. bell. ciu. 1.252> Huic comes it summissa Fides, et crine soluto
<petron. bell. ciu. 1.253> Iustitia, ac maerens lacera Concordia palla.
<petron. bell. ciu. 1.254> At contra, sedes Erebi qua rupta dehiscit
<petron. bell. ciu. 1.255> Emergit late Ditis chorus, horrida Erinys
<petron. bell. ciu. 1.256> Et Bellona minax, facibusque armata Megaera
<petron. bell. ciu. 1.257> Letumque, Insidiaeque, et lurida Mortis imago.
<petron. bell. ciu. 1.258> Quas inter Furor, abruptis ceu liber habenis
<petron. bell. ciu. 1.259> Sanguineum late tollit caput, oraque mille
<petron. bell. ciu. 1.260> Vulneribus confossa cruenta casside uelat;
<petron. bell. ciu. 1.261> Haeret detritus laeuae Mauortius umbo
<petron. bell. ciu. 1.262> Innumerabilibus telis grauis, atque flagranti
<petron. bell. ciu. 1.263> Stipite dextra minax terris incendia portat.
<petron. bell. ciu. 1.264> Sentit terra deos, mutataque sidera pondus
<petron. bell. ciu. 1.265> Quaesiuere suum; namque omnis regia caeli
<petron. bell. ciu. 1.266> In partes diducta ruit. Primumque Dione
<petron. bell. ciu. 1.267> Caesaris acta sui ducit, comes additur illi
<petron. bell. ciu. 1.268> Pallas, et ingentem quatiens Mauortius hastam.
<petron. bell. ciu. 1.269> Magnum cum Phoebo soror et Cyllenia proles
<petron. bell. ciu. 1.270> Excipit, ac totis similis Tirynthius actis.
<petron. bell. ciu. 1.271> Intremuere tubae, ac scisso Discordia crine
<petron. bell. ciu. 1.272> Extulit ad superos Stygium caput. Huius in ore
<petron. bell. ciu. 1.273> Concretus sanguis, contusaque lumina flebant,
<petron. bell. ciu. 1.274> Stabant aerati scabra rubigine dentes,
<petron. bell. ciu. 1.275> Tabo lingua fluens, obsessa draconibus ora,
<petron. bell. ciu. 1.276> Atque inter torto laceratam pectore uestem
<petron. bell. ciu. 1.277> Sanguineam tremula quatiebat lampada dextra.
<petron. bell. ciu. 1.278> Haec ut Cocyti tenebras et Tartara liquit,
<petron. bell. ciu. 1.279> Alta petit gradiens iuga nobilis Appennini,
<petron. bell. ciu. 1.280> Vnde omnes terras atque omnia litora posset
<petron. bell. ciu. 1.281> Aspicere ac toto fluitantes orbe cateruas,
<petron. bell. ciu. 1.282> Atque has erumpit furibundo pectore uoces:
<petron. bell. ciu. 1.283>"Sumite nunc gentes accensis mentibus arma,
<petron. bell. ciu. 1.284> Sumite, et in medias immittite lampadas urbes.
<petron. bell. ciu. 1.285> Vincetur quicumque latet; non femina cesset,
<petron. bell. ciu. 1.286> Non puer aut aeuo iam desolata senectus;
<petron. bell. ciu. 1.287> Ipsa tremat tellus lacerataque tecta rebellent.
<petron. bell. ciu. 1.288> Tu legem, Marcelle, tene. Tu concute plebem,
<petron. bell. ciu. 1.289> Curio. Tu fortem ne supprime, Lentule, Martem.
<petron. bell. ciu. 1.290> Quid porro tu, diue, tuis cunctaris in armis,
<petron. bell. ciu. 1.291> Non frangis portas, non muris oppida soluis
<petron. bell. ciu. 1.292> Thesaurosque rapis? Nescis tu, Magne, tueri
<petron. bell. ciu. 1.293> Romanas arces? Epidamni moenia quaere
<petron. bell. ciu. 1.294> Thessalicosque sinus humano sanguine tingue."
<petron. bell. ciu. 1.295> Factum est in terris quicquid Discordia iussit.
