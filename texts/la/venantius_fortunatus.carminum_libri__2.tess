<ven. fort. carm. 2 1.1> Crux benedicta nitet, dominus qua carne pependit,
<ven. fort. carm. 2 1.2> Atque cruore suo uulnera nostra lauat,
<ven. fort. carm. 2 1.3> Mitis amore pio pro nobis uictima factus
<ven. fort. carm. 2 1.4> Traxit ab ore lupi qua sacer agnus oues,
<ven. fort. carm. 2 1.5> Transfixis palmis ubi mundum a clade redemit
<ven. fort. carm. 2 1.6> Atque suo clausit funere mortis iter;
<ven. fort. carm. 2 1.7> Hic manus illa fuit clauis confixa cruentis,
<ven. fort. carm. 2 1.8> Quae eripuit Paulum crimine, morte Petrum.
<ven. fort. carm. 2 1.9> Fertilitate potens, o dulce et nobile lignum,
<ven. fort. carm. 2 1.10> Quando tuis ramis tam noua poma geris!
<ven. fort. carm. 2 1.11> Cuius odore nouo defuncta cadauera surgunt
<ven. fort. carm. 2 1.12> Et redeunt uitae qui caruere diem.
<ven. fort. carm. 2 1.13> Nullum uret aestus sub frondibus arboris huius,
<ven. fort. carm. 2 1.14> Luna nec in noctem sol neque meridie.
<ven. fort. carm. 2 1.15> Tu plantata micas, secus est ubi cursus aquarum,
<ven. fort. carm. 2 1.16> Spargis et ornatas flore recente comas.
<ven. fort. carm. 2 1.17> Appensa est uitis inter tua brachia, de qua
<ven. fort. carm. 2 1.18> Dulcia sanguineo uina rubore fluunt.
<ven. fort. carm. 2 2.1> Pange, lingua, gloriosi proelium certaminis
<ven. fort. carm. 2 2.2> Et super crucis tropaeo dic triumphum nobilem,
<ven. fort. carm. 2 2.3> Qualiter redemptor orbis immolatus uicerit.
<ven. fort. carm. 2 2.4> De parentis protoplasti fraude factor condolens,
<ven. fort. carm. 2 2.5> Quando pomi noxialis morte morsu corruit,
<ven. fort. carm. 2 2.6> Ipse lignum tunc notauit, damna ligni ut solueret.
<ven. fort. carm. 2 2.7> Hoc opus nostrae salutis ordo depoposcerat,
<ven. fort. carm. 2 2.8> Multiformis perditoris arte ut artem falleret
<ven. fort. carm. 2 2.9> Et medellam ferret inde, hostis unde laeserat.
<ven. fort. carm. 2 2.10> Quando uenit ergo sacri plenitudo temporis,
<ven. fort. carm. 2 2.11> Missus est ab arce patris natus orbis conditor
<ven. fort. carm. 2 2.12> Atque uentre uirginali carne factus prodiit.
<ven. fort. carm. 2 2.13> Vagit infans inter arta conditus praesepia,
<ven. fort. carm. 2 2.14> Membra pannis inuoluta uirgo mater alligat
<ven. fort. carm. 2 2.15> Et pedes manusque, crura stricta pingit fascia.
<ven. fort. carm. 2 2.16> Lustra sex qui iam peracta tempus implens corporis,
<ven. fort. carm. 2 2.17> Se uolente natus ad hoc, passioni deditus
<ven. fort. carm. 2 2.18> Agnus in crucis leuatur immolandus stipite.
<ven. fort. carm. 2 2.19> Hic acetum fel harundo sputa claui lancea,
<ven. fort. carm. 2 2.20> Mite corpus perforatur, sanguis, unda profluit,
<ven. fort. carm. 2 2.21> Terra pontus astra mundus quo lauantur flumine.
<ven. fort. carm. 2 2.22> Crux fidelis, inter omnes arbor una nobilis
<ven. fort. carm. 2 2.23>(Nulla talem silua profert flore fronde germine),
<ven. fort. carm. 2 2.24> Dulce lignum, dulce clauo dulce pondus sustinens!
<ven. fort. carm. 2 2.25> Flecte ramos, arbor alta, tensa laxa uiscera,
<ven. fort. carm. 2 2.26> Et rigor lentescat ille quem dedit natiuitas,
<ven. fort. carm. 2 2.27> Vt superni membra regis mite tendas stipite.
<ven. fort. carm. 2 2.28> Sola digna tu fuisti ferre pretium saeculi
<ven. fort. carm. 2 2.29> Atque portum praeparare nauta mundo naufrago,
<ven. fort. carm. 2 2.30> Quem sacer cruor perunxit fusus agni corpore.
<ven. fort. carm. 2 3.1> Virtus celsa crucis totum recte occupat orbem,
<ven. fort. carm. 2 3.2> Haec quoniam mundi perdita cuncta refert,
<ven. fort. carm. 2 3.3> Quodque ferus serpens infecit felle ueneni,
<ven. fort. carm. 2 3.4> Christi sanguis in hac dulce liquore lauat;
<ven. fort. carm. 2 3.5> Quaeque lupi fuerant raptoris praeda ferocis,
<ven. fort. carm. 2 3.6> In cruce restituit uirginis agnus oues.
<ven. fort. carm. 2 3.7> Tensus in his ramis, cum plantis bracchia pandens,
<ven. fort. carm. 2 3.8> Ecclesiam stabilit pendulus ipse cruce,
<ven. fort. carm. 2 3.9> Hoc pius in ligno reparans deperdita pridem,
<ven. fort. carm. 2 3.10> Quod uetiti ligni poma tulere boni.
<ven. fort. carm. 2 3.11> Addita quin etiam uirtutum flamma coruscat,
<ven. fort. carm. 2 3.12> Dona quod obsequiis crux parat ipsa suis.
<ven. fort. carm. 2 3.13> Denique sancta cruci haec templa Gregorius offers
<ven. fort. carm. 2 3.14> Dum pallas cuperet signa gerendo crucis,
<ven. fort. carm. 2 3.15> Dona repente dedit diuina potentia Christus,
<ven. fort. carm. 2 3.16> Mox fuit et uoti causa secuta pii.
<ven. fort. carm. 2 3.17> Pallia nam meruit, sunt quae cruce textile pulchra
<ven. fort. carm. 2 3.18> Obsequiisque suis crux habet alma cruces,
<ven. fort. carm. 2 3.19> Serica quae niueis sunt agnaua blattea telis,
<ven. fort. carm. 2 3.20> Et textis crucibus magnificatur opus.
<ven. fort. carm. 2 3.21> Sic cito pontifici dedit haec deuota uoluntas,
<ven. fort. carm. 2 3.22> Atque dicata cruci conscia uela placent.
<ven. fort. carm. 2 3.23> Vnde salutifero signo tibi, clare sacerdos,
<ven. fort. carm. 2 3.24> Hoc cui complacuit reddere magna ualet.
<ven. fort. carm. 2 6.1> Vexilla regis prodeunt,
<ven. fort. carm. 2 6.2> Fulget crucis mysterium,
<ven. fort. carm. 2 6.3> Quo carne carnis conditor
<ven. fort. carm. 2 6.4> Suspensus est patibulo.
<ven. fort. carm. 2 6.5> Confixa clauis uiscera
<ven. fort. carm. 2 6.6> Tendens manus, uestigia
<ven. fort. carm. 2 6.7> Redemptionis gratia
<ven. fort. carm. 2 6.8> Hic immolata est hostia.
<ven. fort. carm. 2 6.9> Quo uulneratus insuper
<ven. fort. carm. 2 6.10> Mucrone diro lanceae,
<ven. fort. carm. 2 6.11> Vt nos lauaret crimine,
<ven. fort. carm. 2 6.12> Manauit unda et sanguine.
<ven. fort. carm. 2 6.13> Impleta sunt quae concinit
<ven. fort. carm. 2 6.14> Dauid fideli carmine,
<ven. fort. carm. 2 6.15> Dicendo nationibus:
<ven. fort. carm. 2 6.16> Regnauit a ligno deus.
<ven. fort. carm. 2 6.17> Arbor decora et fulgida,
<ven. fort. carm. 2 6.18> Ornata regis purpura,
<ven. fort. carm. 2 6.19> Electa digno stipite
<ven. fort. carm. 2 6.20> Tam sancta membra tangere!
<ven. fort. carm. 2 6.21> Beata cuius brachiis
<ven. fort. carm. 2 6.22> Pretium pependit saeculi!
<ven. fort. carm. 2 6.23> Statera facta est corporis
<ven. fort. carm. 2 6.24> Praedam tulitque Tartari.
<ven. fort. carm. 2 6.25> Fundis aroma cortice,
<ven. fort. carm. 2 6.26> Vincis sapore nectare,
<ven. fort. carm. 2 6.27> Iucunda fructu fertili
<ven. fort. carm. 2 6.28> Plaudis triumpho nobili.
<ven. fort. carm. 2 6.29> Salue ara, salue uictima
<ven. fort. carm. 2 6.30> De passionis gloria,
<ven. fort. carm. 2 6.31> Qua uita mortem pertulit
<ven. fort. carm. 2 6.32> Et morte uitam reddidit.
<ven. fort. carm. 2 7.1> Ianua celsa poli terra pulsante patescit
<ven. fort. carm. 2 7.2> Et recipit natos quos generauit humus:
<ven. fort. carm. 2 7.3> Admiranda haec est occasio facta salutis,
<ven. fort. carm. 2 7.4> Vt de morte sua praemia lucis emant.
<ven. fort. carm. 2 7.5> Saturninus enim cupiens se nectere Christo
<ven. fort. carm. 2 7.6> Carnali in habitu noluit esse diu,
<ven. fort. carm. 2 7.7> Vincula corporei dissoluere carceris optans,
<ven. fort. carm. 2 7.8> Plenius ut domino se sociaret homo.
<ven. fort. carm. 2 7.9> Tempore maturo cum iam spes esset adulta,
<ven. fort. carm. 2 7.10> Sumpserunt pretium uota beata suum.
<ven. fort. carm. 2 7.11> Dumque sacerdotio frueretur in urbe Tolosa
<ven. fort. carm. 2 7.12> Et populis Christum panderet esse deum,
<ven. fort. carm. 2 7.13> Ostendens uerbis, addens miracula factis
<ven. fort. carm. 2 7.14> Vt quod sermo daret consequeretur opus,
<ven. fort. carm. 2 7.15> Gentiles animas rapiens de fauce tyranni
<ven. fort. carm. 2 7.16> Subdebat regi qui dedit arma sibi.
<ven. fort. carm. 2 7.17> Sed uitiata malis et plebs infecta uenenis,
<ven. fort. carm. 2 7.18> Curari effugiens, aegra iacere uolens,
<ven. fort. carm. 2 7.19> Comprendit male sana uirum, ad capitolia duxit
<ven. fort. carm. 2 7.20> Atque suo medico uulnera plura dedit;
<ven. fort. carm. 2 7.21> Pro pietate dolum, pro melle uenena rependens
<ven. fort. carm. 2 7.22> Contra tutorem noxia bella mouet.
<ven. fort. carm. 2 7.23> Subligat indomiti sanctum ad uestigia tauri
<ven. fort. carm. 2 7.24> Et stimulat, fieret ne fuga tarda feri.
<ven. fort. carm. 2 7.25> Pessima mens hominum, diri noua bestia monstri!
<ven. fort. carm. 2 7.26> Nec tauri indomiti sufficit ira tibi?
<ven. fort. carm. 2 7.27> Naturae rabidae feritatem adiungere nosti:
<ven. fort. carm. 2 7.28> Quod per se nescit te stimulante furit.
<ven. fort. carm. 2 7.29> Turba cruenta nocens, huius te uulnere perdis:
<ven. fort. carm. 2 7.30> Etsi non illi, parcere disce tibi.
<ven. fort. carm. 2 7.31> Hinc ferus impatiens mox curua per auia raptus
<ven. fort. carm. 2 7.32> Passim membra pii fundit in urbe uiri.
<ven. fort. carm. 2 7.33> Tum mulier collegit ouans et condidit artus,
<ven. fort. carm. 2 7.34> Vna sed famula participante sibi.
<ven. fort. carm. 2 7.35> Haec fuit insignis rapiendae causa coronae,
<ven. fort. carm. 2 7.36> Gloria martyrii sic celebrata nitet.
<ven. fort. carm. 2 7.37> Ante sepulchra pii dantur modo dona salutis
<ven. fort. carm. 2 7.38> Et corpus lacerum corpora multa fouet.
<ven. fort. carm. 2 7.39> Dic ubi, mors inimica, iaces? ubi uicta recumbis,
<ven. fort. carm. 2 7.40> Quando uides sancti funere uota dari?
<ven. fort. carm. 2 7.41> Quem male credebas obitu finire salutem,
<ven. fort. carm. 2 7.42> Dat uitam multis et tenet ipse suam.
<ven. fort. carm. 2 7.43> Huc captiua cubas quo te regnare putabas:
<ven. fort. carm. 2 7.44> Inuadendo peris teque furendo necas.
<ven. fort. carm. 2 7.45> Te tua poena premit, tua te fera uincula torquent,
<ven. fort. carm. 2 7.46> Quos dare uis gemitus ipsa ferendo gemis.
<ven. fort. carm. 2 7.47> Martyr ouans caelos retinet, tu liuida tristis,
<ven. fort. carm. 2 7.48> Mors inimica tibi, Tartara nigra colis.
<ven. fort. carm. 2 7.49> Florigera nunc sede manet sine fine beatus
<ven. fort. carm. 2 7.50> Inter odoratos ture calente choros;
<ven. fort. carm. 2 7.51> Non aliquas metuit placato iudice causas,
<ven. fort. carm. 2 7.52> Praemia sed miles uictor habenda petit.
<ven. fort. carm. 2 7.53> Digna triumphantem quae restat palma sequetur:
<ven. fort. carm. 2 7.54> Pro te Christe, mori est gloria uita quies.
<ven. fort. carm. 2 8.1> Laudibus humanis reliquorum corda resultent,
<ven. fort. carm. 2 8.2> At mihi de iustis commemorare uacet.
<ven. fort. carm. 2 8.3> Nam pietatis opus, uictores texere libris,
<ven. fort. carm. 2 8.4> Admonet ingenium res ratione duplex:
<ven. fort. carm. 2 8.5> Vna quod est habilem de magnis magna fateri:
<ven. fort. carm. 2 8.6> Nam bona qui reticet criminis auctor erit.
<ven. fort. carm. 2 8.7> Altera causa monet, quoniam succensus amore
<ven. fort. carm. 2 8.8> Et meliora cupit qui sua facta legit.
<ven. fort. carm. 2 8.9> Saturninus enim martyr uenerabilis orbi,
<ven. fort. carm. 2 8.10> Nec latet egregii palma beata uiri.
<ven. fort. carm. 2 8.11> Qui cum Romana properasset ab urbe Tolosam
<ven. fort. carm. 2 8.12> Et pia Christicoli semina ferret agri,
<ven. fort. carm. 2 8.13> Tunc uesana cohors domini comprendit amicum
<ven. fort. carm. 2 8.14> Instituitque pii membra terenda trahi.
<ven. fort. carm. 2 8.15> Implicitus tauri pede posteriore pependit,
<ven. fort. carm. 2 8.16> Tractus in oblicum dilaceratus obit.
<ven. fort. carm. 2 8.17> Hac ope de terris animam transmisit Olympo;
<ven. fort. carm. 2 8.18> O felix cuius funere mors moritur!
<ven. fort. carm. 2 8.19> Sed locus ille quidem, quo sanctus uincula sumpsit,
<ven. fort. carm. 2 8.20> Nullius templi fultus honore fuit.
<ven. fort. carm. 2 8.21> Launebodis enim post saecula longa, ducatum
<ven. fort. carm. 2 8.22> Dum gerit, instruxit culmina sancta loci.
<ven. fort. carm. 2 8.23> Quod nullus ueniens Romana gente fabriuit,
<ven. fort. carm. 2 8.24> Hoc uir barbarica prole peregit opus
<ven. fort. carm. 2 8.25> Coniuge cum propria Berethrude, clara decore
<ven. fort. carm. 2 8.26> Pectore quae blando clarior ipsa nitet,
<ven. fort. carm. 2 8.27> Cui genus egregium fulget de stirpe potentum:
<ven. fort. carm. 2 8.28> Addidit ornatum uir uenerando deum;
<ven. fort. carm. 2 8.29> Quae manibus propriis alimonia digna ministrat:
<ven. fort. carm. 2 8.30> Pauperibus tribuens se satiare cupit.
<ven. fort. carm. 2 8.31> Indefessa spem Christi per templa requirit,
<ven. fort. carm. 2 8.32> Iugiter excurrens ad pietatis opus;
<ven. fort. carm. 2 8.33> Nudos ueste tegit, sitienti pocula profert:
<ven. fort. carm. 2 8.34> Se magis aeterno femina fonte replet.
<ven. fort. carm. 2 8.35> Proficit hoc etiam, quidquid gerit illa, marito,
<ven. fort. carm. 2 8.36> Anxia pro cuius uota salute facit,
<ven. fort. carm. 2 8.37> Dux meritis in gente sua qui pollet opimis,
<ven. fort. carm. 2 8.38> Celsus ubique micans nobilitatis ope.
<ven. fort. carm. 2 8.39> Sed quamuis altum teneat de stirpe cacumen,
<ven. fort. carm. 2 8.40> Moribus ipse suos amplificauit auos.
<ven. fort. carm. 2 8.41> Ergo pari uoto maneant in saecula iuncti
<ven. fort. carm. 2 8.42> Et micet ambobus consolidatus amor.
<ven. fort. carm. 2 9.1> Coetus honorifici decus et gradus ordinis ampli,
<ven. fort. carm. 2 9.2> Quos colo corde fide religione patres,
<ven. fort. carm. 2 9.3> Iam dudum obliti desueto carmine plectri
<ven. fort. carm. 2 9.4> Cogitis antiquam me renouare lyram.
<ven. fort. carm. 2 9.5> En stupidis digitis stimulatis tangere cordas,
<ven. fort. carm. 2 9.6> Cum mihi non solito currat in arte manus.
<ven. fort. carm. 2 9.7> Scabrida nunc resonat mea lingua rubigine(==RU-BI+GI-NE) uerba
<ven. fort. carm. 2 9.8> Exit et incompto raucus ab ore fragor.
<ven. fort. carm. 2 9.9> Vix dabit in ueteri ferrugine cotis acumen
<ven. fort. carm. 2 9.10> Aut fumo infecto splendet in aere color.
<ven. fort. carm. 2 9.11> Sed quia dulcedo pulsans quasi malleus instat,
<ven. fort. carm. 2 9.12> Et uelut incudo cura relisa terit
<ven. fort. carm. 2 9.13> Pectoris atque mei succenditis igne caminum,
<ven. fort. carm. 2 9.14> Vnde ministratur cordis in arce uapor:
<ven. fort. carm. 2 9.15> Obsequor hinc, quia me ueluti fornace recoctum
<ven. fort. carm. 2 9.16> Artis ad officium uester adegit amor.
<ven. fort. carm. 2 9.17> Celsa Parisiaci clerus reuerentia pollens,
<ven. fort. carm. 2 9.18> Ecclesiae genium gloria munus honor,
<ven. fort. carm. 2 9.19> Carmine Dauitico diuina poemata pangens
<ven. fort. carm. 2 9.20> Cursibus assiduis dulce reuoluit opus.
<ven. fort. carm. 2 9.21> Inde sacerdotes, Leuiticus hinc micat ordo,
<ven. fort. carm. 2 9.22> Illos canities, hos stola pulchra tegit;
<ven. fort. carm. 2 9.23> Illis pallor inest, rubor his in uultibus errat,
<ven. fort. carm. 2 9.24> Et candunt rutilis lilia mixta rosis.
<ven. fort. carm. 2 9.25> Illi iam senio, sed et hi bene uestibus albent,
<ven. fort. carm. 2 9.26> Vt placeat summo picta corona deo.
<ven. fort. carm. 2 9.27> In medios Germanus adest antistes honore,
<ven. fort. carm. 2 9.28> Qui regit hinc iuuenes, surrigit inde senes.
<ven. fort. carm. 2 9.29> Leuitae praeeunt, sequitur grauis ordo ducatum:
<ven. fort. carm. 2 9.30> Hos gradiendo mouet, hos moderando trahit.
<ven. fort. carm. 2 9.31> Ipse tamen sensim incedit, uelut alter Aaron,
<ven. fort. carm. 2 9.32> Non de ueste nitens, sed pietate placens;
<ven. fort. carm. 2 9.33> Non lapides coccus cidar aurum purpura byssus
<ven. fort. carm. 2 9.34> Exornant umeros, sed micat alma fides.
<ven. fort. carm. 2 9.35> Iste satis melior ueteri quam lege sacerdos,
<ven. fort. carm. 2 9.36> Hic quia uera colit quo prius umbra fuit.
<ven. fort. carm. 2 9.37> Magna futura putans, praesentia cuncta refellens,
<ven. fort. carm. 2 9.38> Antea carne carens quam caro fine ruens,
<ven. fort. carm. 2 9.39> Sollicitus, quemquam ne deuoret ira luporum,
<ven. fort. carm. 2 9.40> Colligit ad caulas pastor opimus oues.
<ven. fort. carm. 2 9.41> Assiduis monitis ad pascua salsa uocatus
<ven. fort. carm. 2 9.42> Grex uocem agnoscens currit amore sequax;
<ven. fort. carm. 2 9.43> Miles ad arma celer, signum mox tinnit in aures,
<ven. fort. carm. 2 9.44> Eligit excusso membra sopore toro,
<ven. fort. carm. 2 9.45> Aduolat ante alios, mysteria sacra requirens,
<ven. fort. carm. 2 9.46> Vndique quisque suo templa petendo loco:
<ven. fort. carm. 2 9.47> Flagranti studio populum domus irrigat omnem
<ven. fort. carm. 2 9.48> Certatimque monent, quis prior ire ualet.
<ven. fort. carm. 2 9.49> Peruigiles noctes ad prima crepuscula iungens
<ven. fort. carm. 2 9.50> Construit angelicos turba uerenda choros:
<ven. fort. carm. 2 9.51> Gressibus exertis in opus uenerabile constans
<ven. fort. carm. 2 9.52> Vim factura polo cantibus arma mouet:
<ven. fort. carm. 2 9.53> Stamina psalterii lyrico modulamine texens
<ven. fort. carm. 2 9.54> Versibus orditum carmen amore trahit.
<ven. fort. carm. 2 9.55> Hinc puer exiguis attemperat organa cannis,
<ven. fort. carm. 2 9.56> Inde senis largam ructat ab ore tubam;
<ven. fort. carm. 2 9.57> Cymbalicae uoces calamis miscentur acutis
<ven. fort. carm. 2 9.58> Disparibusque tropis fistula dulce sonat;
<ven. fort. carm. 2 9.59> Tympana rauca senum puerilis tibia mulcet
<ven. fort. carm. 2 9.60> Atque hominum reparant uerba canora lyram.
<ven. fort. carm. 2 9.61> Leniter iste trahit modulus, rapit alacer(==A+LA-CE-R) ille:
<ven. fort. carm. 2 9.62> Sexus et aetatis sic uariatur opus.
<ven. fort. carm. 2 9.63> Triticeas fruges feruens terit area Christi,
<ven. fort. carm. 2 9.64> Horrea quando quidem construitura dei,
<ven. fort. carm. 2 9.65> Voce creatoris reminiscens esse beatos
<ven. fort. carm. 2 9.66> Quos dominus uigiles, dum redit ipse uidet.
<ven. fort. carm. 2 9.67> In quorum meritis, animo, uirtute fideque
<ven. fort. carm. 2 9.68> Tegmine corporeo lumina quanta latent!
<ven. fort. carm. 2 9.69> Pontificis monitis clerus, plebs psallit et infans,
<ven. fort. carm. 2 9.70> Vnde labore breui fruge replendus erit.
<ven. fort. carm. 2 9.71> Sub duce Germano felix exercitus hic est,
<ven. fort. carm. 2 9.72> Moyses(==MO.YSES), tende manus et tua castra iuuas.
<ven. fort. carm. 2 10.1> Si Salomoniaci memoretur machina templi,
<ven. fort. carm. 2 10.2> Arte licet par sit, pulchrior ista fide.
<ven. fort. carm. 2 10.3> Nam quaecumque illic ueteris uelamine legis
<ven. fort. carm. 2 10.4> Clausa fuere prius, hic reserata patent.
<ven. fort. carm. 2 10.5> Floruit illa quidem uario intertexta metallo:
<ven. fort. carm. 2 10.6> Clarius haec Christi sanguine tincta nitet;
<ven. fort. carm. 2 10.7> Illam aurum, lapides ornarunt, cedrina ligna:
<ven. fort. carm. 2 10.8> Huic uenerabilior de cruce fulget honor.
<ven. fort. carm. 2 10.9> Constitit illa uetus ruituro structa talento:
<ven. fort. carm. 2 10.10> Haec pretio mundi stat solidata domus.
<ven. fort. carm. 2 10.11> Splendida marmoreis attollitur aula columnis
<ven. fort. carm. 2 10.12> Et quia pura manet, gratia maior inest.
<ven. fort. carm. 2 10.13> Prima capit radios uitreis oculata fenestris
<ven. fort. carm. 2 10.14> Artificisque manu clausit in arce diem;
<ven. fort. carm. 2 10.15> Cursibus Aurorae uaga lux laquearia complet
<ven. fort. carm. 2 10.16> Atque suis radiis et sine sole micat.
<ven. fort. carm. 2 10.17> Haec pius egregio rex Childebercthus amore
<ven. fort. carm. 2 10.18> Dona suo populo non moritura dedit.
<ven. fort. carm. 2 10.19> Totus in affectu diuini cultus adhaerens
<ven. fort. carm. 2 10.20> Ecclesiae iuges amplificauit opes;
<ven. fort. carm. 2 10.21> Melchisedech noster merito rex atque sacerdos
<ven. fort. carm. 2 10.22> Compleuit laicus religionis opus.
<ven. fort. carm. 2 10.23> Publica iura regens ac celsa palatia seruans
<ven. fort. carm. 2 10.24> Vnica pontificum gloria, norma fuit.
<ven. fort. carm. 2 10.25> Hinc abiens illic meritorum uiuit honore;
<ven. fort. carm. 2 10.26> Hic quoque gesturum laude perennis erit.
<ven. fort. carm. 2 11.1> Ardua sacrati baptismatis aula coruscat,
<ven. fort. carm. 2 11.2> Quo delicta Adae Christus in amne lauat.
<ven. fort. carm. 2 11.3> Hic pastore deo puris grex mergitur undis,
<ven. fort. carm. 2 11.4> Ne maculata diu uellera gestet ouis.
<ven. fort. carm. 2 11.5> Traxit origo necem de semine, sed pater orbis
<ven. fort. carm. 2 11.6> Purgauit medicis crimina mortis aquis.
<ven. fort. carm. 2 11.7> Hanc tamen antistes Sidonius extulit arcem,
<ven. fort. carm. 2 11.8> Qui domini cultum templa nouando fouet.
<ven. fort. carm. 2 11.9> Struxit Berthoarae uoto complente sacerdos,
<ven. fort. carm. 2 11.10> Quae decus ecclesiae cordis amore placet.
<ven. fort. carm. 2 11.11> Catholicae fidei splendor, pietate coruscans,
<ven. fort. carm. 2 11.12> Templorum cultrix, prodiga pauperibus
<ven. fort. carm. 2 11.13> Seminat unde metat fruges, spargendo recondens:
<ven. fort. carm. 2 11.14> Terrenis opibus non moritura parat.
<ven. fort. carm. 2 11.15> Filia digna patri te, Theudebercthe, reformans,
<ven. fort. carm. 2 11.16> Rexisti patriam qui pietate patris
<ven. fort. carm. 2 11.17> Et comitante fide reuocasti ex hoste triumphos;
<ven. fort. carm. 2 11.18> Sed capti pretio mox rediere tuo.
<ven. fort. carm. 2 11.19> Ecclesiae fultor, laus regum, pastor egentum,
<ven. fort. carm. 2 11.20> Cura sacerdotum, promptus ad omne bonum,
<ven. fort. carm. 2 11.21> Cuius dulce iugum nullus gemuisse fatetur,
<ven. fort. carm. 2 11.22> Viuis adhuc meritis rex in amore tuis.
<ven. fort. carm. 2 12.1> Martyris egregii pollens micat aula Georgi,
<ven. fort. carm. 2 12.2> Cuius in hunc mundum spargitur altus honor:
<ven. fort. carm. 2 12.3> Carcere caede fame uinclis site frigore flammis
<ven. fort. carm. 2 12.4> Confessus Christum duxit ad astra caput:
<ven. fort. carm. 2 12.5> Qui uirtute potens orientis in axe sepultus
<ven. fort. carm. 2 12.6> Ecce sub occiduo cardine praebet opem.
<ven. fort. carm. 2 12.7> Ergo memento preces et reddere uota, uiator:
<ven. fort. carm. 2 12.8> Obtinet hic meritis quod petit alma fides.
<ven. fort. carm. 2 12.9> Condidit antistes Sidonius ista decenter,
<ven. fort. carm. 2 12.10> Proficiant animae quae noua templa suae.
<ven. fort. carm. 2 13.1> Lucida perspicui nituerunt limina templi,
<ven. fort. carm. 2 13.2> Quo capit haud dubiam spem ueneranda fides.
<ven. fort. carm. 2 13.3> Haec est aula Petri, caelos qui claue catenat,
<ven. fort. carm. 2 13.4> Substitit et pelagus quo gradiente lapis.
<ven. fort. carm. 2 13.5> Sedibus his Paulus habitat, tuba gentibus una,
<ven. fort. carm. 2 13.6> Et qui praedo prius, hic modo praeco manet.
<ven. fort. carm. 2 13.7> Martini domus est, Christum qui uestit egentem,
<ven. fort. carm. 2 13.8> Regem tiro tegens et homo(==SOMO) iure deum.
<ven. fort. carm. 2 13.9> Ecce sacerdotis sacri micat aula Remedi
<ven. fort. carm. 2 13.10> Qui tenebras mundi liquit et astra tenet.
<ven. fort. carm. 2 13.11> Cultor opime dei templum, Trasarice, locasti:
<ven. fort. carm. 2 13.12> Has cui persoluis reddet amator opes.
<ven. fort. carm. 2 14.1> Turbine sub mundi cum persequebantur iniqui
<ven. fort. carm. 2 14.2> Christicolasque daret saeua procella neci.
<ven. fort. carm. 2 14.3> Frigore depulso succendens corda peregit
<ven. fort. carm. 2 14.4> Rupibus in gelidis feruida bella fides;
<ven. fort. carm. 2 14.5> Quo, pie Maurici, ductor legionis opimae
<ven. fort. carm. 2 14.6> Traxisti fortes subdere colla uiros
<ven. fort. carm. 2 14.7> Quos positis gladiis armasti dogmate Pauli
<ven. fort. carm. 2 14.8> Nomine pro Christi dulcius esse mori.
<ven. fort. carm. 2 14.9> Pectore belligero poterant qui uincere ferro
<ven. fort. carm. 2 14.10> Inuitant iugulis uulnera cara suis;
<ven. fort. carm. 2 14.11> Hortantes se clade sua sic ire sub astra
<ven. fort. carm. 2 14.12> Alter in alterius caede natauit heros(==HE-ROS).
<ven. fort. carm. 2 14.13> Adiuuit rapidas Rhodani fons sanguinis undas,
<ven. fort. carm. 2 14.14> Tinxit et Alpinas ira cruenta niues.
<ven. fort. carm. 2 14.15> Tali fine polos felix exercitus intrans
<ven. fort. carm. 2 14.16> Iunctus apostolicis plaudit honore choris;
<ven. fort. carm. 2 14.17> Cingitur angelico uirtus trabeata senatu:
<ven. fort. carm. 2 14.18> Mors fuit unde prius, lux fouet inde uiros.
<ven. fort. carm. 2 14.19> Ecce, triumphantum ductor fortissime, tecum
<ven. fort. carm. 2 14.20> Quattuor hic procerum pignora sancta iacent;
<ven. fort. carm. 2 14.21> Sub luteo tumulo latitat caeleste talentum
<ven. fort. carm. 2 14.22> Diuitiasque dei uilis arena tegit,
<ven. fort. carm. 2 14.23> Qui faciunt sacrum paradisi crescere censum
<ven. fort. carm. 2 14.24> Heredes domini luce perenne dati.
<ven. fort. carm. 2 14.25> Sidereo chorus iste throno cum carne locandus,
<ven. fort. carm. 2 14.26> Cum ueniet iudex arbiter orbis, erit.
<ven. fort. carm. 2 14.27> Sic pia turba simul, festinans cernere Christum,
<ven. fort. carm. 2 14.28> Vt caelos peteret, de nece fecit iter.
<ven. fort. carm. 2 14.29> Fortunatus enim per fulgida dona tonantis,
<ven. fort. carm. 2 14.30> Ne tenebris crucier, quaeso feratis opem.
<ven. fort. carm. 2 15.1> Si Hilarium quaeris qui sit cognoscere, lector,
<ven. fort. carm. 2 15.2> Allobroges referunt Pictauios genitum.
<ven. fort. carm. 2 15.3> Cum populum regeret diuina mente sacerdos,
<ven. fort. carm. 2 15.4> Seruabat legis foedera sollicitus.
<ven. fort. carm. 2 15.5> Improbus ut uidit plebes quod scinderet error,
<ven. fort. carm. 2 15.6> Graecorum uirus protulit in medium,
<ven. fort. carm. 2 15.7> Vipereo promunt semper qui ex corde uenena.
<ven. fort. carm. 2 15.8> Filius ut dicant quia(==QVJA) est creatura(==CRE-A-TU+RA) dei,
<ven. fort. carm. 2 15.9> Quis magis auxilium praestat sapientia mundi,
<ven. fort. carm. 2 15.10> De ingenito genitum quae negat esse deum:
<ven. fort. carm. 2 15.11> Quam male complexus, cupiens calcare prophetas,
<ven. fort. carm. 2 15.12> Arrius infelix cum retinet crepuit.
<ven. fort. carm. 2 15.13> Egregius doctor, ueterum monumenta secutus,
<ven. fort. carm. 2 15.14> Quem Stephanus uidit comprobat esse deum.
<ven. fort. carm. 2 15.15> Victus amore dei contempto principe mundi
<ven. fort. carm. 2 15.16> Intemerata fides pertulit exilium.
<ven. fort. carm. 2 15.17> In patre, qui potens(==PO+TENS) deus est, cognoscere natum
<ven. fort. carm. 2 15.18> Diuinis tantum uocibus insinuat.
<ven. fort. carm. 2 15.19> Perpetuum lumen Christum dominumque deumque
<ven. fort. carm. 2 15.20> Bis senis populos edocet esse libris.
<ven. fort. carm. 2 16.1> Inter Christicolas quos actio uexit in astris 
<ven. fort. carm. 2 16.2> Pars tibi pro meritis magna, Medarde, patet, 
<ven. fort. carm. 2 16.3> Qui sic uixisti terrenis hospes in oris, 
<ven. fort. carm. 2 16.4> Vt caelos patriam redderes esse tuam; 
<ven. fort. carm. 2 16.5> Exilium tibi mundus erat caenosa cauenti 
<ven. fort. carm. 2 16.6> Et modo te gaudet ciue manente polus. 
<ven. fort. carm. 2 16.7> Exutus tenebris, uestitus tegmine lucis 
<ven. fort. carm. 2 16.8> Post obitum frueris liberiore die, 
<ven. fort. carm. 2 16.9> De tellure satus factus possessor Olympi, 
<ven. fort. carm. 2 16.10> Et matrem linquens cum patre laeta tenes: 
<ven. fort. carm. 2 16.11> Humani uictor uitii super astra triumphas 
<ven. fort. carm. 2 16.12> Atque cremans carnem das animae requiem. 
<ven. fort. carm. 2 16.13> Te inter mundanos uepres gradiente fatemur 
<ven. fort. carm. 2 16.14> Calcatis spinis promeruisse rosas: 
<ven. fort. carm. 2 16.15> Flore refectus ager suaues tibi fundit odores, 
<ven. fort. carm. 2 16.16> Balsama, tura replent quae paradisus habet: 
<ven. fort. carm. 2 16.17> Cauta per angustum figens uestigia callem, 
<ven. fort. carm. 2 16.18> Sic dedit arta tibi semita lucis iter: 
<ven. fort. carm. 2 16.19> Lata uoluptatum uia, quae submergit Auerno, 
<ven. fort. carm. 2 16.20> Dulcia carnis alens mortis amara parat; 
<ven. fort. carm. 2 16.21> Hoc numquam sacros flexisti tramite gressus 
<ven. fort. carm. 2 16.22> Nec potuere tuos praua tenere pedes. 
<ven. fort. carm. 2 16.23> Durum iter ad laudes, grauior uia ducit in altum: 
<ven. fort. carm. 2 16.24> Quo labor est potior, gloria maior erit. 
<ven. fort. carm. 2 16.25> Quae prius incipiam sacri miracula facti, 
<ven. fort. carm. 2 16.26> Cum, quidquid facias, omnia prima micent 
<ven. fort. carm. 2 16.27> Dum fuit ad superos humano in corpore uita, 
<ven. fort. carm. 2 16.28> Ex oculis fugiens lux tibi cordis erat. 
<ven. fort. carm. 2 16.29> Si caecus uenit, rapuit palpando salutem; 
<ven. fort. carm. 2 16.30> In mediis tenebris fulsit aperta dies. 
<ven. fort. carm. 2 16.31> Qui uoluit(==VOLUIT) furti causa penetrare latenter, 
<ven. fort. carm. 2 16.32> Te religante sedet, te reserante fugit. 
<ven. fort. carm. 2 16.33> Fur sine perfectu uoto deceptus inani 
<ven. fort. carm. 2 16.34> Omnia restituens crimina fraudis habet. 
<ven. fort. carm. 2 16.35> Nam semel ut molles carpserunt palmitis uuas, 
<ven. fort. carm. 2 16.36> Non ualuere gradus inde referre foris, 
<ven. fort. carm. 2 16.37> Nec potuit raptor pedibus subducere praedam, 
<ven. fort. carm. 2 16.38> Raptori abduxit sed sua praeda pedes. 
<ven. fort. carm. 2 16.39> Ergo suis laqueis coepit miser esse ligatus: 
<ven. fort. carm. 2 16.40> Venerat ut caperet, captus at ipse fuit; 
<ven. fort. carm. 2 16.41> Nec tetigit mustum, sed iniqua mente rotatur: 
<ven. fort. carm. 2 16.42> Antea quam biberet, ebria turba iacet. 
<ven. fort. carm. 2 16.43> Incepit seruare magis quam ferre racemos 
<ven. fort. carm. 2 16.44> Et datus est custos qui cupit esse rapax, 
<ven. fort. carm. 2 16.45> Donec, sancte, tuis uerbis iussisses abire; 
<ven. fort. carm. 2 16.46> Vt furtum impleret, doctus ab hoste redit. 
<ven. fort. carm. 2 16.47> Quae manet haec animi pietas, sanctissime praesul, 
<ven. fort. carm. 2 16.48> Laedentem auxilio qui facis ire tuo? 
<ven. fort. carm. 2 16.49> Tintinnum rapit alter inops, magis improbus ille, 
<ven. fort. carm. 2 16.50> Qui iumentorum colla tenere solet, 
<ven. fort. carm. 2 16.51> Absconditque sinu, feno praecludit hiatum 
<ven. fort. carm. 2 16.52> Et tenet ipse manu, ne manifestet opus. 
<ven. fort. carm. 2 16.53> Te ueniente, sacer, causas patefecit opertas 
<ven. fort. carm. 2 16.54> Tinnitu incipiens iam quasi furta loqui. 
<ven. fort. carm. 2 16.55> Nil ualet abscondi, nil claudi nilue teneri: 
<ven. fort. carm. 2 16.56> Facundo strepitu prodidit omne malum. 
<ven. fort. carm. 2 16.57> Pandebat propriam ueluti sub iudice causam, 
<ven. fort. carm. 2 16.58> Nil de fure timens liberiore sono. 
<ven. fort. carm. 2 16.59> Indicat accusat conuincit damnat acerbat: 
<ven. fort. carm. 2 16.60> Te praesente tamen non licet esse reum; 
<ven. fort. carm. 2 16.61> Absoluis furem solitae pietatis amore, 
<ven. fort. carm. 2 16.62> Addens et monitus, cautus ut intret iter, 
<ven. fort. carm. 2 16.63> Praecipiens querulam secum portare rapinam, 
<ven. fort. carm. 2 16.64> Ne uacua tristis spe remearet inops. 
<ven. fort. carm. 2 16.65> Hinc tamen, ut potero, cum raptus ab orbe fuisses, 
<ven. fort. carm. 2 16.66> Quae dederis populis signa uerenda loquar. 
<ven. fort. carm. 2 16.67> Cum pia composito ueherentur membra feretro, 
<ven. fort. carm. 2 16.68> Substratus meruit caecus habere diem: 
<ven. fort. carm. 2 16.69> Anxius ille sacra lumen suscepit ab umbra, 
<ven. fort. carm. 2 16.70> Et tua mors illi lucis origo fuit; 
<ven. fort. carm. 2 16.71> Dumque sepulchra darent, oculi rediere sepulti 
<ven. fort. carm. 2 16.72> Et sopor ille tuus hunc uigilare facit; 
<ven. fort. carm. 2 16.73> Cum fugis a mundo, datur illi lumine mundus, 
<ven. fort. carm. 2 16.74> Te linquente die hunc fugiunt tenebrae. 
<ven. fort. carm. 2 16.75> Antiqui uultus lucem stupuere modernam 
<ven. fort. carm. 2 16.76> Et ueteri fabricae prima fenestra uenit. 
<ven. fort. carm. 2 16.77> Compedibus ualidis alter manicisque ligatus 
<ven. fort. carm. 2 16.78> Mox tetigit templum, ferrea uincla cadunt. 
<ven. fort. carm. 2 16.79> Tam graue fragmentum (dolor est uel cernere poenam), 
<ven. fort. carm. 2 16.80> Pondera tot miseros sustinuisse pedes! 
<ven. fort. carm. 2 16.81> Si conexa forent, elephantum soluere possent 
<ven. fort. carm. 2 16.82> Nec poterat rigidos ipse mouere gradus; 
<ven. fort. carm. 2 16.83> Non minus est illi quae subuertente procella 
<ven. fort. carm. 2 16.84> Litoribus Libycis anchora fracta iacet. 
<ven. fort. carm. 2 16.85> Poena quidem grauior cecidit crescente triumpho: 
<ven. fort. carm. 2 16.86> Vincere rem saeuam gloria maior erat: 
<ven. fort. carm. 2 16.87> Non habuit tot uincla pati miser ille ligatus, 
<ven. fort. carm. 2 16.88> Sed tua quo uirtus plus mereretur opus. 
<ven. fort. carm. 2 16.89> Cum solidarentur non sic strepuere catenae, 
<ven. fort. carm. 2 16.90> Ceu tinniuerunt, cum crepuere ferae. 
<ven. fort. carm. 2 16.91> Quae fuit illa prius nimiis male uincta catenis, 
<ven. fort. carm. 2 16.92> Iam tibi, qui soluis, libera dextra fauet. 
<ven. fort. carm. 2 16.93> Lignea uincla gerens alter confugit ad aulam, 
<ven. fort. carm. 2 16.94> Quae simili merito scissa repente cadunt. 
<ven. fort. carm. 2 16.95> Nec mora, uix tetigit sacrati limina templi, 
<ven. fort. carm. 2 16.96> Fit tonitrus caelis, arma ferendo tibi. 
<ven. fort. carm. 2 16.97> Grandia diuisi ceciderunt pondera ligni, 
<ven. fort. carm. 2 16.98> Et qui gessit onus corruit ipse simul: 
<ven. fort. carm. 2 16.99> Expauit subito de libertate recepta 
<ven. fort. carm. 2 16.100> Atque magis timuit quando solutus erat. 
<ven. fort. carm. 2 16.101> Quae ratio fuerit, cecidit cur pronus in aruis? 
<ven. fort. carm. 2 16.102> Gaudia magna quidem saepe timere solent. 
<ven. fort. carm. 2 16.103> Dum stupet unde salus laceris est reddita plantis, 
<ven. fort. carm. 2 16.104> Admirante animo membra soluta fluunt. 
<ven. fort. carm. 2 16.105> Inde uetus mulier, pariter nascente periclo, 
<ven. fort. carm. 2 16.106> Vulnere naturae mortua membra tulit: 
<ven. fort. carm. 2 16.107> Inclusos digitos morbo numerante tenebat 
<ven. fort. carm. 2 16.108> Nec poterat ducto pollice fila dare; 
<ven. fort. carm. 2 16.109> Secum nata quidem, sed non sua, dextra pependit, 
<ven. fort. carm. 2 16.110> Corpore iuncta suo res aliena fuit. 
<ven. fort. carm. 2 16.111> Tempore sed tardo est, cum iam spes fracta iaceret, 
<ven. fort. carm. 2 16.112> Ante tuos tumulos uiuificata manus. 
<ven. fort. carm. 2 16.113> Sic inopinatum commendat gratia uotum: 
<ven. fort. carm. 2 16.114> Desperata salus dulcior esse solet. 
<ven. fort. carm. 2 16.115> Mobilis ergo uenit digitis torpentibus umor 
<ven. fort. carm. 2 16.116> Et dispensatus fluxit in ungue uigor. 
<ven. fort. carm. 2 16.117> Arida neruorum sese iunctura tetendit 
<ven. fort. carm. 2 16.118> Agnouitque suum uena soluta locum. 
<ven. fort. carm. 2 16.119> Apta ministeriis incepit palma moueri, 
<ven. fort. carm. 2 16.120> Seruitium discens libera dextra fuit. 
<ven. fort. carm. 2 16.121> Nec tantum profugos pietas tua reddidit artus, 
<ven. fort. carm. 2 16.122> Reddidit et uictum pensa trahente manu. 
<ven. fort. carm. 2 16.123> Eripuisti aliam simili de peste puellam 
<ven. fort. carm. 2 16.124> Membraque restituens plus animae tribuis. 
<ven. fort. carm. 2 16.125> Desponsata uiro mortali lege iacebat: 
<ven. fort. carm. 2 16.126> Nunc thalamis Christi uirgo dicata micat: 
<ven. fort. carm. 2 16.127> Sponsa quidem radiat cum uirginitate modesta, 
<ven. fort. carm. 2 16.128> Spe meliore fruens, nupta tenenda polis. 
<ven. fort. carm. 2 16.129> Nec fructus uteri steriles deperdit onusti: 
<ven. fort. carm. 2 16.130> Flore pudicitiae mater habenda placet; 
<ven. fort. carm. 2 16.131> Acquirit cunctos natum quae non habet unum 
<ven. fort. carm. 2 16.132> Progeniemque sibi gignit amore dei. 
<ven. fort. carm. 2 16.133> Inde pari morbo deflenda infantia paruae 
<ven. fort. carm. 2 16.134> In lucem ueniens membra necata trahit: 
<ven. fort. carm. 2 16.135> Mors et origo simul misero processit ab aluo, 
<ven. fort. carm. 2 16.136> Extinctam generans mater anhela manum. 
<ven. fort. carm. 2 16.137> Commendata tuo rediit medicata sepulchro: 
<ven. fort. carm. 2 16.138> Quod de matre perit, de tumulo recipit. 
<ven. fort. carm. 2 16.139> Dum iacet alter inops, uisu caligine clauso, 
<ven. fort. carm. 2 16.140> Caecus, nec misero lumine lumen erat, 
<ven. fort. carm. 2 16.141> Longa nocte oculos quarto iam mense premebat, 
<ven. fort. carm. 2 16.142> In lucem obscurus, uiuus imago necis: 
<ven. fort. carm. 2 16.143> Vocibus hunc medicis monuisti tempore somni, 
<ven. fort. carm. 2 16.144> Tenderet ut uelox ad tua templa gradum. 
<ven. fort. carm. 2 16.145> Mox ueniente die, sed non sibi forfice pressa, 
<ven. fort. carm. 2 16.146> Enituit Christi uertice tonsus ouis. 
<ven. fort. carm. 2 16.147> Detrahit hic crines, nitidos ut haberet ocellos 
<ven. fort. carm. 2 16.148> Et mercante coma munera lucis emat. 
<ven. fort. carm. 2 16.149> Qui titubante gradu tractus peruenit ad aulam, 
<ven. fort. carm. 2 16.150> Per biduum recubans ante sepulchra fuit; 
<ven. fort. carm. 2 16.151> Tertia lux rediens nocturnas soluerat umbras, 
<ven. fort. carm. 2 16.152> Et caeco occurrit sic reuocata dies. 
<ven. fort. carm. 2 16.153> Vndique limitae cecidere a fronte tenebrae, 
<ven. fort. carm. 2 16.154> Sanguinis unda rigat, luminis atra lauat. 
<ven. fort. carm. 2 16.155> Sicca lucerna nouo flagrante refulsit oliuo 
<ven. fort. carm. 2 16.156> Obtinuitque suum lux peregrina locum. 
<ven. fort. carm. 2 16.157> Quid referam mutis qui uerbo uerba dedisti? 
<ven. fort. carm. 2 16.158> Quod grauat eiciens quod iuuat omne locas. 
<ven. fort. carm. 2 16.159> Cuncta nec enumero, tua me praeconia uincunt: 
<ven. fort. carm. 2 16.160> Etsi non potui, uelle fuisse uide. 
<ven. fort. carm. 2 16.161> En tua templa colit nimio Sigebercthus amore, 
<ven. fort. carm. 2 16.162> Insistens operi promptus amore tui. 
<ven. fort. carm. 2 16.163> Culmina custodi qui templum in culmine duxit, 
<ven. fort. carm. 2 16.164> Protege pro meritis qui tibi tecta dedit. 
<ven. fort. carm. 2 16.165> Haec, pie, pauca ferens ego Fortunatus amore 
<ven. fort. carm. 2 16.166> Auxilium posco: da mihi uota, precor. 
