<orient. comm. 1.1> Quisquis ad aeternae festinus praemia uitae,
<orient. comm. 1.2> Perpetuanda magis quam peritura cupis,
<orient. comm. 1.3> Quae caelum reseret, mortem fuget, aspera uitet,
<orient. comm. 1.4> Felici currat tramite, disce uiam.
<orient. comm. 1.5> Nam nos, et carnis uitiis et tempore uicti,
<orient. comm. 1.6> Terrenum gradimur siue doloris iter:
<orient. comm. 1.7> Solaque permixtis haec sunt modo gaudia uotis,
<orient. comm. 1.8> Si, quod non facimus, saltem alii faciant,
<orient. comm. 1.9> Vt quia nunc istud, quod protinus effugit, aeuum
<orient. comm. 1.10> Infidis capti degimus illecebris,
<orient. comm. 1.11> Lasciuum miserum fallax breue mobile uallum,
<orient. comm. 1.12>+ heu noxarum malus origo praecipitat,
<orient. comm. 1.13> Omnibus his, raptim quae sunt moritura, relictis
<orient. comm. 1.14> Tu torti teneas non moritura fide.
<orient. comm. 1.15> Ergo, age, da pronas aures sensumque uacantem:
<orient. comm. 1.16> Vita docenda mihi est, uita petenda tibi.
<orient. comm. 1.17> Sed, quo sit melior nostri doctrina libelli,
<orient. comm. 1.18> Et teneat rectas carminis ordo uias:
<orient. comm. 1.19> Te, deus omnipotens, et corde et uoce rogare,
<orient. comm. 1.20> Te sine nec linguam soluere, Christe, placet,
<orient. comm. 1.21> Demere qui tenebras reuocato lumine caecis,
<orient. comm. 1.22> Auditum surdis auribus inserere,
<orient. comm. 1.23> Corporis et mentis saeuos depellere morbos,
<orient. comm. 1.24> Soluere mutorum qui pius ora soles:
<orient. comm. 1.25> Te penes officium nostri est et cordis et oris:
<orient. comm. 1.26> Da sentire mihi, da mihi posse loqui,
<orient. comm. 1.27> Nimirum ut nostram uegetent tua munera linguam,
<orient. comm. 1.28> Ac per te de te sit tibi sermo placens,
<orient. comm. 1.29> Mandato cum iussa tuo superauerit omnem
<orient. comm. 1.30> Naturam nostra uoce loquens asina
<orient. comm. 1.31> Atque sua stimulis subigentem terga Balaam
<orient. comm. 1.32> Terruerit miro quadrupes alloquio,
<orient. comm. 1.33> Qui magno trepidi regis crebroque rogatu,
<orient. comm. 1.34> Dira super sanctum uerba parans populum,
<orient. comm. 1.35> Non potuit proprie motam sibi subdere linguam,
<orient. comm. 1.36> Ore aliud dicens, corde aliud cupiens.
<orient. comm. 1.37> Nam male dicturus nimie benedicere coepit,
<orient. comm. 1.38> Impendens aliis ora parata aliis.
<orient. comm. 1.39> Ergo nisi eloquium, sensum nisi, Christe, ministres,
<orient. comm. 1.40> Conatusque animae tu nisi, Christe, regas,
<orient. comm. 1.41> Ora homines omnes et muta et bruta tenebunt
<orient. comm. 1.42> Quodque etiam possunt, hoc quoque non poterunt.
<orient. comm. 1.43> Principio geminam debes cognoscere uitam,
<orient. comm. 1.44> A domino indultam cum ratione homini,
<orient. comm. 1.45> Vt, quoniam brutum terreno est pondere corpus,
<orient. comm. 1.46> Ast anima afflatu est uiuificata dei,
<orient. comm. 1.47> Nullum sentirent animae dispendia finem,
<orient. comm. 1.48> Esset in hoc fragili corpore uita breuis.
<orient. comm. 1.49> Vnam nascendi ratio prius omnibus affert,
<orient. comm. 1.50> Hanc cura et propriis consequitor meritis.
<orient. comm. 1.51> Nasci non nostrum, nec longum uiuere nostrum:
<orient. comm. 1.52> Vitam quae sequitur uita parare potest.
<orient. comm. 1.53> Et licet arbitrio domini sumamus utramque,
<orient. comm. 1.54> Ac neutra obueniat, ni deus hoc iubeat,
<orient. comm. 1.55> Prima tamen celeri fertur per prona rotatu,
<orient. comm. 1.56> Quae sequitur totis est data temporibus.
<orient. comm. 1.57> In primam ignari nulla mercede uenimus,
<orient. comm. 1.58> Altera de summo parta labore uenit.
<orient. comm. 1.59> Nascimur ut dominum caeli terraeque marisque
<orient. comm. 1.60> Quaeramus toto peruigiles studio.
<orient. comm. 1.61> Quaerimus, ut qui sit, quantus uel qualis, agat quid,
<orient. comm. 1.62> Vero possimus noscere iudicio.
<orient. comm. 1.63> Noscimus, ut digna compertum laude colamus:
<orient. comm. 1.64> Vt uitam tribuat perpetuam, colimus.
<orient. comm. 1.65> Et colimus non ture dato, non sanguine fuso,
<orient. comm. 1.66> Non uino madidi, non epulis grauidi.
<orient. comm. 1.67> Aurum uestis odor pecudes libamina gemmae,
<orient. comm. 1.68> Et quae rara homines uel pretiosa putant,
<orient. comm. 1.69> Ante deum, ut uiles terreno e pondere moles,
<orient. comm. 1.70> Vt caenum, ut sordes, sic inhonora iacent.
<orient. comm. 1.71> Omnia sunt eius, cuius nos esse fatemur.
<orient. comm. 1.72> Nil proprium est nobis: ipse habet, ipse dedit.
<orient. comm. 1.73> Ecce etenim sancto proclamat in ore prophetae:
<orient. comm. 1.74> Nolo tuos hircos, nolo tuos uitulos.
<orient. comm. 1.75> Et species agri mecum est et gloria caeli:
<orient. comm. 1.76> Orbis enim meus est, et quod in orbe meum.
<orient. comm. 1.77> Debita soluantur sancto mihi pectore uota:
<orient. comm. 1.78> Hostia me laudis puraque uox celebret.
<orient. comm. 1.79> Ergo nihil noster poteris praetendere lector,
<orient. comm. 1.80> Istis quod tibi sit difficile in monitis.
<orient. comm. 1.81> Non longe positum, non est aliunde petendum,
<orient. comm. 1.82> Non re, non sumptu, non opus est pretio.
<orient. comm. 1.83> Sufficit ut dominum mundi rerumque parentem,
<orient. comm. 1.84> Cuius in arbitrio uel bona uel mala sunt,
<orient. comm. 1.85> Sensu maiori uincentem uerba loquentis,
<orient. comm. 1.86> Vnum, incorporeum, perpetuoque sacrum,
<orient. comm. 1.87> Omnia complexum uel semper in omnibus unum,
<orient. comm. 1.88> Corde pius credas, credulus ore roges.
<orient. comm. 1.89> Sed quid sic nudis tantum sermonibus utor,
<orient. comm. 1.90> Tamquam nulla dei sint super hoc monita?
<orient. comm. 1.91> Nam primum ueteri cautum sub lege memento,
<orient. comm. 1.92> Quae dudum in solidis scripta fuit tabulis,
<orient. comm. 1.93> Quod nunc per dominum renouat data gratia Christum,
<orient. comm. 1.94> Atque euangelii uox ueneranda sonat,
<orient. comm. 1.95> Vt, quod saxa prius, modo pectora nostra tenerent,
<orient. comm. 1.96> Esset et uberior bis repetita fides.
<orient. comm. 1.97> Affectu toto dominum totisque medullis
<orient. comm. 1.98> Atque tuum toto dilige corde deum.
<orient. comm. 1.99> Et recte: quid enim poteris tu iustius umquam
<orient. comm. 1.100> Obstrictus tantis soluere muneribus?
<orient. comm. 1.101> Qui tibi, cum limus terrena in faece iaceres,
<orient. comm. 1.102> Dempsit perpetui temporis esse lutum:
<orient. comm. 1.103> Qui tibi, quod membris constas, quod mente moueris,
<orient. comm. 1.104> Quod lingua loqueris, quod ratione sapis,
<orient. comm. 1.105> Quod manibus tangis, graderis pede, lumine cernis,
<orient. comm. 1.106> Aure audis, sentis naribus, ore probas,
<orient. comm. 1.107> Ante aliquod meritum propria pietate ministrat,
<orient. comm. 1.108> Corporis atque animae sic pater ut dominus:
<orient. comm. 1.109> Et non hoc solo contentus munere, quo te
<orient. comm. 1.110> Instruxit membris, sensibus excoluit:
<orient. comm. 1.111> Qui tribuit uitam, largitur commoda uitae,
<orient. comm. 1.112> Omnibus ut tibi sit praedita deliciis.
<orient. comm. 1.113> Ecce tibi caelum pendet, tibi terra recedit,
<orient. comm. 1.114> Aera librantur, fluctuat oceanus:
<orient. comm. 1.115> Noctes atque dies succedunt mensibus anni,
<orient. comm. 1.116> Sol splendet, lucent sidera, luna rubet.
<orient. comm. 1.117> Ver fundit blandos uario sub germine flores,
<orient. comm. 1.118> Aestas iam grauida fructibus arua coquit,
<orient. comm. 1.119> Autumnus musto madidus, praepinguis oliua est,
<orient. comm. 1.120> Ignibus admotis frigora nescit hiemps.
<orient. comm. 1.121> Imbribus arcendis confirmas pendula tecta;
<orient. comm. 1.122> Ignoras uentos aedibus oppositis;
<orient. comm. 1.123> Hirtaque lanigerae depectens terga bidentis
<orient. comm. 1.124> Mollibus inuolucris algida membra tegis;
<orient. comm. 1.125> Leuia nec desunt niuei uelamina lini;
<orient. comm. 1.126> Sunt etiam Eois pallia uelleribus:
<orient. comm. 1.127> Illa ferax iacto reddet tibi semine tellus,
<orient. comm. 1.128> Haec carpent celsis Seres in arboribus.
<orient. comm. 1.129> Denique per totum qui circumuoluitur annum,
<orient. comm. 1.130> Quidquid habes, totum dat tibi cura dei.
<orient. comm. 1.131> Campus messe uiret, uestitur palmite collis,
<orient. comm. 1.132> Arbore diuersa mitia poma metis,
<orient. comm. 1.133> Et studium impendens fecundo prouidus horto,
<orient. comm. 1.134> Vtile quo libuit tempore sumis holus.
<orient. comm. 1.135> Accendis pinguem quaecumque in lumina pinum,
<orient. comm. 1.136> Nobilibus mensis cerea flamma micat.
<orient. comm. 1.137> Nec modo terreno tantum seruire iubetur
<orient. comm. 1.138> Per uarios usus subdita terra homini:
<orient. comm. 1.139> Ipsa etiam quidquid fertur prope nubila, quidquid
<orient. comm. 1.140> Alto subductum uoluitur in pelago:
<orient. comm. 1.141> Nunc fallente cibo, nunc texto in retia lino,
<orient. comm. 1.142> Artibus innumeris inde uel inde petis.
<orient. comm. 1.143> Et tibi nunc imo trahitur de gurgite piscis,
<orient. comm. 1.144> Aere nunc summo decipiuntur aues.
<orient. comm. 1.145> Agmina uenanti procumbunt densa ferarum
<orient. comm. 1.146> Icta procul iaculis uel laqueata plagis.
<orient. comm. 1.147> Prona petis ferro, canibus fugientia sistis,
<orient. comm. 1.148> Contundis frenis ora ferocis equi.
<orient. comm. 1.149> Ad iuga panda boues cogis, ad mulctra capellas:
<orient. comm. 1.150> Destillant crispis dulcia mella fauis.
<orient. comm. 1.151> De saxis gemmas, aurum producis harenis,
<orient. comm. 1.152> Lentaque de terris igne metalla coquis:
<orient. comm. 1.153> Gramina discernis tristes medicantia morbos,
<orient. comm. 1.154> Pellis letiferum sedulus arte malum.
<orient. comm. 1.155> Quin etiam ut mercem peregrino a litore sumas,
<orient. comm. 1.156> Et tua des aliis atque aliena petas,
<orient. comm. 1.157> Flumina remigio percurres, aequora uelo:
<orient. comm. 1.158> Ibis longinquas absque labore uias.
<orient. comm. 1.159> Aut si formidas pelagus, carpenta mouebis,
<orient. comm. 1.160> Seque tuis sternet terra notanda rotis.
<orient. comm. 1.161> Tum si iactatum quaerit blanda otia corpus,
<orient. comm. 1.162> Vmida puluereum balnea suscipient;
<orient. comm. 1.163> Atque cauo tota spoliatus ueste lauacro,
<orient. comm. 1.164> Marcida perdomitis membra fouebis aquis.
<orient. comm. 1.165> Tot tantisque bonis domini tibi munere partis
<orient. comm. 1.166> Quid tandem dignum reddis amore pio?
<orient. comm. 1.167> Aut quibus haec opibus, quibus et persoluere donis,
<orient. comm. 1.168> Vel quanto poteris pendere seruitio?
<orient. comm. 1.169> Nec tamen haec dominos, cuius sunt omnia, quaerit:
<orient. comm. 1.170> Sufficit ut dominum seruus amatus ames.
<orient. comm. 1.171> Haec quoque mandati succedit forma secundi,
<orient. comm. 1.172> Proximus ut tibi sit sic, uelut ipse tibi es.
<orient. comm. 1.173> Nosco salutiferam mansuro munere legem,
<orient. comm. 1.174> Vno quae cunctis prospicit officio.
<orient. comm. 1.175> Nam cum aliena mihi mandatur cura, necesse est
<orient. comm. 1.176> Vt mea mandetur sic quoque cura alii.
<orient. comm. 1.177> Ecce pecus pecudem fecunda ad pabula ducit,
<orient. comm. 1.178> Admugit proprio bucula laeta gregi.
<orient. comm. 1.179> Murmure respondent, qua possunt uoce loquuntur,
<orient. comm. 1.180> Inque uicem docilis lambere lingua solet.
<orient. comm. 1.181> Nec caret affectu quod fluctibus occulit aequor,
<orient. comm. 1.182> Et uolucris uolucri est et fera blanda ferae.
<orient. comm. 1.183> Tum si quando uenit quocumque ex agmine praedo,
<orient. comm. 1.184> Fortior inualidos ungue uel ore premens,
<orient. comm. 1.185> Seu uolucrum res est, siue est res illa ferarum,
<orient. comm. 1.186> Vndique collectis tenditur auxiliis,
<orient. comm. 1.187> Captiuam comitem cursu grege uoce uolatu,
<orient. comm. 1.188> Etsi non possunt, eripuisse uolunt.
<orient. comm. 1.189> Cumque ita se solo naturae munere seruent,
<orient. comm. 1.190> Quae nec consilio nec ratione uigent,
<orient. comm. 1.191> Quid mirum domini si iussa uerenda secutum
<orient. comm. 1.192> Mutua constringet cura hominis hominem,
<orient. comm. 1.193> Atque usu ingenio rebus ratione peritus
<orient. comm. 1.194> Vt sua quae tua sunt commoda frater agat?
<orient. comm. 1.195> Hinc uenit illa placens merito sententia, nectens
<orient. comm. 1.196> Humanum parili condicione genus:
<orient. comm. 1.197> Ne facias aliis quidquid fieri tibi non uis,
<orient. comm. 1.198> Idque aliis facias quod tibi uis fieri.
<orient. comm. 1.199> Quod genus est hominum, qui ritus sexus et aetas,
<orient. comm. 1.200> Quis neget hoc rectum, quis neget hoc facile?
<orient. comm. 1.201> Quid non mandatum late complectitur artum?
<orient. comm. 1.202> Plenius hac tradi quid breuitate potest?
<orient. comm. 1.203> Namque ea quae mala sunt, fieri modo sic mihi nolim,
<orient. comm. 1.204> Vt rursum cupiam quae bona sunt fieri.
<orient. comm. 1.205> Indice non opus est, doctor nec quaeritur ullus:
<orient. comm. 1.206> De nobis scimus quae bona, quae mala sunt.
<orient. comm. 1.207> Gaudebis certe, si quis te nocte uiantem
<orient. comm. 1.208> Blandus uicinum ducat in hospitium:
<orient. comm. 1.209> Tu quoque sollicitus prouisis excipe tectis
<orient. comm. 1.210> Illum, qui sera nocte uiator erit.
<orient. comm. 1.211> Veste tegi nudus, sitiens ad pocla uocari,
<orient. comm. 1.212> Esuriens optas ut satiere cibis:
<orient. comm. 1.213> Te quoque permoueat proprii par cura laboris,
<orient. comm. 1.214> Diuide cum miseris pallia, pocla, cibos.
<orient. comm. 1.215> Ecce manum poscis lapsus, solacia maestus,
<orient. comm. 1.216> Auxilium trepidus, consilium dubius:
<orient. comm. 1.217> Id maestis dubiis trepidis labentibus offer:
<orient. comm. 1.218> In simili causa fac(==FA+C) ut ameris amans.
<orient. comm. 1.219> Certe incusari te falso crimine non uis:
<orient. comm. 1.220> Crimine falso alios insimulare time.
<orient. comm. 1.221> Odisti furem: furtum fuge; perdere non uis
<orient. comm. 1.222> Per uim quae tua sunt: nil uiolenter agas.
<orient. comm. 1.223> Pacta tibi dubio non uis nutare paratu:
<orient. comm. 1.224> Promissam certo pectore redde fidem.
<orient. comm. 1.225> Quae tibi detraxit uelles succidere linguam:
<orient. comm. 1.226> Cura sit ut nullum liuida uerba notent.
<orient. comm. 1.227> Mutua cum poscis, uis sumere protinus aera:
<orient. comm. 1.228> Mutua poscentem dextera prompta iuuet.
<orient. comm. 1.229> Elatos fastu damnas: depone tumorem;
<orient. comm. 1.230> Quod fugis in celsis nesciat inferior.
<orient. comm. 1.231> Certe si soror est uel mater caraue coniunx,
<orient. comm. 1.232> Quarum ne uitam fama grauis maculet,
<orient. comm. 1.233> Perpetui curam cauta pietate pudoris
<orient. comm. 1.234> Filius aut frater siue maritus agis:
<orient. comm. 1.235> Haec ueneranda tibi si nomina temptet adulter,
<orient. comm. 1.236> Ferrum in uindictam non satis esse putas.
<orient. comm. 1.237> Nonne eadem poena reus es, si tu quoque furtim
<orient. comm. 1.238> Aggrederis castos sollicitare toros?
<orient. comm. 1.239> Hinc fuit, ut dominus prima sub lege iuberet
<orient. comm. 1.240> Pensari paribus crimina suppliciis:
<orient. comm. 1.241> Pro damno damnum, uulnus pro uulnere, dentem
<orient. comm. 1.242> Dente lui raptum, lumina luminibus.
<orient. comm. 1.243> Nec minus ut propriam sub iudice redderet audax
<orient. comm. 1.244> Alterius cuperet qui rapuisse animam,
<orient. comm. 1.245> Iudiciumque reus non posset dicere prauum,
<orient. comm. 1.246> Prauis decreta est ultio criminibus.
<orient. comm. 1.247> Et licet haec melius mutarit gratia Christi,
<orient. comm. 1.248> Mitia quae potius quam uiolenta docet,
<orient. comm. 1.249> Est tamen est rectum, quidquid iubet ista uel illa,
<orient. comm. 1.250> Seu cito restituas, seu patienter agas.
<orient. comm. 1.251> Hoc tamen est melior qui Christo uindice gaudet,
<orient. comm. 1.252> Seruet si domino quod dedit ille sibi.
<orient. comm. 1.253> Ergo piis uotis et sanctis perfice rebus,
<orient. comm. 1.254> Vita quod haec praesens, quodque futura probet
<orient. comm. 1.255> Vt te, quem raptim fugiens commendat honestas,
<orient. comm. 1.256> Perpes post obitum gloria suscipiat.
<orient. comm. 1.257> Nam nostris certus monitis, mansura memento
<orient. comm. 1.258> Omnia, nunc stulti quae peritura putant:
<orient. comm. 1.259> Atque animas isdem membris redeuntibus ipsum
<orient. comm. 1.260> Crede recepturas corporis inuolucrum.
<orient. comm. 1.261> Ora color sanguis uenae cutis ossa capilli,
<orient. comm. 1.262> Vt nunc labuntur, sic iterum uenient,
<orient. comm. 1.263> Non modo quae tumulis bene condita saxa reseruant,
<orient. comm. 1.264> Aut Arabum solidans puluis odorque tegit:
<orient. comm. 1.265> Sed dicto citius, formanda in membra redibit
<orient. comm. 1.266> Portio do tumulis, portio de fluuiis.
<orient. comm. 1.267> Quod uentus flatu minuit, quod bestia morsu,
<orient. comm. 1.268> Flamma quod exussit, quodque ruina premit,
<orient. comm. 1.269> Totum aderit, totum diuersa ex parte coibit,
<orient. comm. 1.270> Pars uolucri aut pisci, pars laniata feris,
<orient. comm. 1.271> Et quod nunc aetas sensim longaeua resoluit,
<orient. comm. 1.272> Id raptim domini bucina restituet.
<orient. comm. 1.273> Vt pro factorum meritis in corpore eodem,
<orient. comm. 1.274> In quo gesserunt seu bona siue mala,
<orient. comm. 1.275> Scilicet ad motus animarum carne reuersa,
<orient. comm. 1.276> Poena reos, iustos gloria suscipiat.
<orient. comm. 1.277> Cur autem dubites, cum praecedentia monstrent
<orient. comm. 1.278> Vt tibi uenturi sit manifesta fides?
<orient. comm. 1.279> Respice nudatas brumali frigore siluas
<orient. comm. 1.280> Iam desperatis luxuriare comis.
<orient. comm. 1.281> Quae stabat maerens decusso palmite uitis
<orient. comm. 1.282> Vestitur foliis, fructibus induitur.
<orient. comm. 1.283> Spiceus <at> densis calamus flauescit aristis,
<orient. comm. 1.284> In terra granum quod modo putre fuit,
<orient. comm. 1.285> Et quae nunc tristi squalebant arua ueterno,
<orient. comm. 1.286> Laeta nouo rident germine, flore rubent.
<orient. comm. 1.287> Ipse etiam uariis conclusus mensibus annus
<orient. comm. 1.288> Tempore mutato mortis habet speciem,
<orient. comm. 1.289> Cum uer autumno, frigus depellitur aestu,
<orient. comm. 1.290> Vtque hominum res est, hoc uenit, illud abit.
<orient. comm. 1.291> Hoc tamen aeterno, donec deus annuit, usu
<orient. comm. 1.292> Inque uicem alterno uoluitur officio:
<orient. comm. 1.293> Et dum se longi sequitur rota mobilis anni,
<orient. comm. 1.294> Nascitur et moritur, succidit atque redit.
<orient. comm. 1.295> Nam finem noster finis non accipit, et mors
<orient. comm. 1.296> Qua primum morimur, perpetuo moritur.
<orient. comm. 1.297> Victuro semper motu sensuque manente,
<orient. comm. 1.298> Omnis perpetuo tempore uiuet homo.
<orient. comm. 1.299> Viuet homo: fletus ast hic mea uerba sequuntur;
<orient. comm. 1.300> Nam puto sic hominis sors melior fuerat,
<orient. comm. 1.301> Cum sensu uitae sensum deponere poenae
<orient. comm. 1.302> Et natum innatis consimilem fieri,
<orient. comm. 1.303> Quam nunc, peccatis toto dominantibus aeuo,
<orient. comm. 1.304> Extingui uitae, uiuere suppliciis.
<orient. comm. 1.305> Nam rogo ne credas dirae ad compendia poenae
<orient. comm. 1.306> Quod raptim insontes debita flamma uoret.
<orient. comm. 1.307> Ignibus aeternis immersos respice colles
<orient. comm. 1.308> Iugiter amburi, non tamen imminui:
<orient. comm. 1.309> Et gelidos fontes et caerula flumina cerne
<orient. comm. 1.310> Fundere semper aquas, semper habere tamen.
<orient. comm. 1.311> Sic miseros uindex semper populabitur ignis,
<orient. comm. 1.312> Vt semper seruet pabula laeta sibi.
<orient. comm. 1.313> Haec si falsa putas, merito post uera probabis:
<orient. comm. 1.314> At falsa effugies, si modo uera times.
<orient. comm. 1.315> Quare post mortem sequitur si uita perennis,
<orient. comm. 1.316> Laetificans iustos discruciansque reos,
<orient. comm. 1.317> Viribus et totis et totis nitere uotis,
<orient. comm. 1.318> Quae rectum ducunt continuare uias.
<orient. comm. 1.319> Contere calcatum mortis cum principe mundum
<orient. comm. 1.320> Et fuge lasciuis credere deliciis.
<orient. comm. 1.321> Praecipue semper famosos despice uultus
<orient. comm. 1.322> Iudiciumque tuis eripe luminibus.
<orient. comm. 1.323> Nemo feret rutilos intactis uestibus ignes,
<orient. comm. 1.324> Nemo inter lituos non trahet aure sonum.
<orient. comm. 1.325> Nemo inter flores blandorum ambitus odorum
<orient. comm. 1.326> Naribus assiduam non metet ungue rosam.
<orient. comm. 1.327> Nemo diu sitiens et multo sole perustus
<orient. comm. 1.328> Incumbet gelidis nec potietur aquis.
<orient. comm. 1.329> Nemo uias pedibus brumali tempore carpens
<orient. comm. 1.330> Conspersus pluuia nec madefactus erit.
<orient. comm. 1.331> Nemo, licet mediis muris, sub tempore belli
<orient. comm. 1.332> Vel bene securus uel bene tutus agit.
<orient. comm. 1.333> Congressus praestat uisum, mox lumina uisu
<orient. comm. 1.334> Concipiunt flammas, parturiuntque nefas.
<orient. comm. 1.335> Dum ueluti iacto piscantis fraudibus hamo
<orient. comm. 1.336> Primo animus capitur, post etiam moritur.
<orient. comm. 1.337> Prima mali labes heu femina! te dolus anguis,
<orient. comm. 1.338> Atque hominem per te reppulit a domino.
<orient. comm. 1.339> Erepti tu causa boni, tu ianua mortis,
<orient. comm. 1.340> Tu decepta cito, tu cito decipiens.
<orient. comm. 1.341> Ergo age, qui nullo maculari pectora naeuo
<orient. comm. 1.342> Et purus puro niteris esse animo,
<orient. comm. 1.343> Vt laqueos ignis gladios et acuta uenena
<orient. comm. 1.344> Cernere laudatam sic fugies faciem.
<orient. comm. 1.345> Non ego nunc repetam per tot iam saecula quantos
<orient. comm. 1.346> Feminei uultus perdiderint populos.
<orient. comm. 1.347> Praetereo clades Spartanas, Troica bella,
<orient. comm. 1.348> Et raptu excidium quam prope, Roma, tuum,
<orient. comm. 1.349> Cum gentes nulla domini sub lege nec ullis
<orient. comm. 1.350> Sanctorum ad uitam perdomitas monitis,
<orient. comm. 1.351> Qua furor impulerat, lasciuus duceret auctor,
<orient. comm. 1.352> Esset et hoc licitum quod fuerat libitum.
<orient. comm. 1.353> De sacris, inquam, de sacris percipe libris,
<orient. comm. 1.354> Obprobrio quantis turpis amor fuerit.
<orient. comm. 1.355> Te Dinae species nimio sub amore ruentem
<orient. comm. 1.356> Exstinxit, Sichem, cum patre, cum patria.
<orient. comm. 1.357> Nam male compressam fratrum pia cura sororem
<orient. comm. 1.358> Promittit thalamo, uindicat in gladio.
<orient. comm. 1.359> Hunc quoque laudatum psalmorum carmine Dauid
<orient. comm. 1.360> Forma placens celso deposuit solio,
<orient. comm. 1.361> Cum male lasciuum comperto crimine corpus
<orient. comm. 1.362> Sacco contegeret, contereret cinere.
<orient. comm. 1.363> Thamar forma duos sub eodem tempore fratres
<orient. comm. 1.364> Incesti et ferri perpulit in facinus.
<orient. comm. 1.365> Vnus corrumpit, corruptam ulciscitur alter:
<orient. comm. 1.366> Vltio quae iusta est, desinit esse pia.
<orient. comm. 1.367> Ipse etiam Salomon, cuius sapientia prisco
<orient. comm. 1.368> Tempore et <in> toto nobilis orbe fuit,
<orient. comm. 1.369> Ducitur in facinus uetito laqueatus amore,
<orient. comm. 1.370> Femineo subdens turpia colla iugo,
<orient. comm. 1.371> Et domini immemorem merito praeconia laudum,
<orient. comm. 1.372> Quae iuuenem ornarant, destituere senem.
<orient. comm. 1.373> Forma placens regi leto te tradidit, Aman:
<orient. comm. 1.374> Forma tuum rapuit, dux Oloferne, caput.
<orient. comm. 1.375> Illum mirifico famosum robore Samson
<orient. comm. 1.376> Forma decens saeuis tradidit allophylis.
<orient. comm. 1.377> Sanctus <is> et uictor per tot modo proelia miles,
<orient. comm. 1.378> Heu male femineis subditur arte choris,
<orient. comm. 1.379> Vt iam pollutus, pariunt quia crimina poenam,
<orient. comm. 1.380> Oscula uirginibus, terga daret gladiis.
<orient. comm. 1.381> Tu quoque Leuitis tantum dilecta nec uxor,
<orient. comm. 1.382> Insano iuuenum subdita nocte toro,
<orient. comm. 1.383> Vindictae studio totas in bella dedisti
<orient. comm. 1.384> Perdere contentas siue perire tribus,
<orient. comm. 1.385> Vt membris lacero dispersis funere Gabaat(==GABA.AT)
<orient. comm. 1.386> Efficeret diris ignibus usta rogum.
<orient. comm. 1.387> Non, mihi si linguae centum sint oraque centum,
<orient. comm. 1.388> Expediam quantum forma placens noceat.
<orient. comm. 1.389> Lasciuo clamat benedictus apostolus orbi,
<orient. comm. 1.390> Dans etiam licitis iura seuera toris;
<orient. comm. 1.391> Coniuge possessus, contempta coniuge liber
<orient. comm. 1.392> Non similem causam relligionis habent.
<orient. comm. 1.393> Coniugis implicitum detentat cura maritum:
<orient. comm. 1.394> Solum uult caelebs emeruisse deum.
<orient. comm. 1.395> Sed quia nonnumquam succumbunt lumina et omne
<orient. comm. 1.396> Ancipiti rectum labitur in biuio,
<orient. comm. 1.397> Si purum maculare animum parat impius hostis,
<orient. comm. 1.398> Semper ouans castam sollicitare fidem,
<orient. comm. 1.399> Accipe tela, quibus cordis pia moenia serues:
<orient. comm. 1.400> Crux tibi sit clipeus, crux tibi sit gladius.
<orient. comm. 1.401> Supplicibus lacrimis gemitu prece pectore tunso,
<orient. comm. 1.402> Quaere salutiferum nocte dieque deum.
<orient. comm. 1.403> Ac ne paulatim facilem spes palpet amorem,
<orient. comm. 1.404> Lapsum a praecipiti perge referre pedem.
<orient. comm. 1.405> Non ignarus enim miseris succurrere tempto,
<orient. comm. 1.406> Omnia perpessus, quae fugienda loquor.
<orient. comm. 1.407> Respicis ad formam? sed saeuas respice poenas,
<orient. comm. 1.408> Respice quid laudes, respice quid timeas,
<orient. comm. 1.409> Internisque oculis et uero lumine cerne
<orient. comm. 1.410> De terra ad caelum deque homine ad dominum.
<orient. comm. 1.411> Hic breuis est fine exiguo claudenda uoluptas:
<orient. comm. 1.412> Illic perpetuo sulphure flamma uorax.
<orient. comm. 1.413> Audi clamantem celsa cum uoce propheten,
<orient. comm. 1.414> Seu mandata legas pristina, siue noua:
<orient. comm. 1.415>"Quae laus in uultu est? faenum omnem credite carnem,
<orient. comm. 1.416> Quippe ut flos faeni gloria carnis erit."
<orient. comm. 1.417> Nam ueluti flores ictus metit, atterit aestus,
<orient. comm. 1.418> Confundunt imbres, fortior aura rapit,
<orient. comm. 1.419> Sic uultum quicumque placet, consumere tempus
<orient. comm. 1.420> Et tumor et liuor despoliare potest.
<orient. comm. 1.421> Atque ipsam ut taceam, quae conterit omnia, mortem,
<orient. comm. 1.422> Quanta licent morbis febribus ulceribus?
<orient. comm. 1.423> Hi modo qui canent albo sordente capilli,
<orient. comm. 1.424> Collatas olim non timuere pices.
<orient. comm. 1.425> Pendula quae maerent rugis deformibus ora,
<orient. comm. 1.426> Praetulerant uanum conspicienda decus.
<orient. comm. 1.427> Qui nunc in laxa tremulus pes pelle uacillat,
<orient. comm. 1.428> Vix dederat tenui signa notata solo.
<orient. comm. 1.429> Ceruix colla manus et quod nunc omnibus horret,
<orient. comm. 1.430> Heu miseris quondam causa furoris erant.
<orient. comm. 1.431> Lumina, quae madidus deformia subluit umor,
<orient. comm. 1.432> Stellarum rutilae ceu micuere faces.
<orient. comm. 1.433> Respice quod paucis floret nec permanet annis,
<orient. comm. 1.434> Et tamen aeternis culpa manet lacrimis.
<orient. comm. 1.435> Ergo puellares uultus formasque decentes
<orient. comm. 1.436> Aut uerso aut merso despicies capite.
<orient. comm. 1.437> Atque ut sis penitus sic corde ut corpore purus,
<orient. comm. 1.438> Vt nullum facias suspicione reum,
<orient. comm. 1.439> Da studium curans et semper prouidus opta,
<orient. comm. 1.440> Vt sit nulla tibi femina iuncta nimis.
<orient. comm. 1.441> Amittet uires, si non sint obuia, uentus:
<orient. comm. 1.442> Pabula si desint, irritus ignis erit.
<orient. comm. 1.443> Ac ne mandatis tantum pars una putetur
<orient. comm. 1.444> Ad uitae rectas sollicitata uias,
<orient. comm. 1.445> Si qua uiri discunt, credat sibi femina dici:
<orient. comm. 1.446> Et meritum et poenas hic quoque sexus habet.
<orient. comm. 1.447> Oderit ignotos audax attendere uultus
<orient. comm. 1.448> Seque tamen notis abdere luminibus.
<orient. comm. 1.449> Nam male permixto ludentia lumina risu
<orient. comm. 1.450> Blandum saepe solent ore tacente loqui.
<orient. comm. 1.451> Atque amor, ut lacrimae, quas fundi iniuria cogit,
<orient. comm. 1.452> Ex oculis surgit, pectoris ima petit.
<orient. comm. 1.453> Ergo qua iuuenes praecepti lege monentur,
<orient. comm. 1.454> Hac fugiat cunctos femina casta uiros.
<orient. comm. 1.455> Iam si corporeas calcaris corpore casto
<orient. comm. 1.456> Illecebras, reliquum discute cordis onus.
<orient. comm. 1.457> Namque subire solet nigri de felle ueneni,
<orient. comm. 1.458> Multiplicis mater criminis inuidia.
<orient. comm. 1.459> Inuidia infelix mortem moritura parauit:
<orient. comm. 1.460> Angelus hac celsi decidit arce poli,
<orient. comm. 1.461> Dumque hominem properat caelesti pellere regno,
<orient. comm. 1.462> Detrudi in tenebras ipse prior meruit.
<orient. comm. 1.463> Hinc domini in cunctos uindex sententia uenit,
<orient. comm. 1.464> Omnibus haec reliquis mortibus una rea est:
<orient. comm. 1.465> Haec belli rabies, haec est discordia pacis,
<orient. comm. 1.466> Plus sibi, quam cui uult saeua nocere, nocens.
<orient. comm. 1.467> Haec Ioseph nimio fratrum sub crimine causa
<orient. comm. 1.468> Primum seruitii, mox fuit imperii.
<orient. comm. 1.469> Haec iusti fratris maculauit sanguine Cain,
<orient. comm. 1.470> Haec Dauid mortis quam prope causa fuit,
<orient. comm. 1.471> Cum, iam confecto solius robore bello,
<orient. comm. 1.472> Extolli nollet laude socer generum.
<orient. comm. 1.473> Hac primae cogente gemens operarius horae
<orient. comm. 1.474> Vincere fossorem nititur undecimae.
<orient. comm. 1.475> Haec postrema dedit crucis in ludibria Christum,
<orient. comm. 1.476> Dum peragit liuor credulitatis opus,
<orient. comm. 1.477> Et praeceps populus signa ac miracula rerum
<orient. comm. 1.478> Obtutu cernit, pectore non recipit.
<orient. comm. 1.479> In tantum studiis furialibus improba cunctos
<orient. comm. 1.480> A uero in facinus uerterat inuidia,
<orient. comm. 1.481> Vt non nescirent, sed nollent credere, quod tunc
<orient. comm. 1.482> Esset per dominum glorificandus homo.
<orient. comm. 1.483> Nec cura leuiore dehinc uitale memento
<orient. comm. 1.484> Vnius innumerum crimen auaritiae.
<orient. comm. 1.485> Omnibus in terris, quas sol uidet, aequora claudunt,
<orient. comm. 1.486> Quasque dies adeunt, quasque tegunt tenebrae,
<orient. comm. 1.487> Ignoto nobis quidquid diffunditur orbe,
<orient. comm. 1.488> Omnibus in regnis, omnibus in populis,
<orient. comm. 1.489> Infectis morbo multorum mentibus haec est
<orient. comm. 1.490> Radix causa caput fons et origo mali.
<orient. comm. 1.491> Innocuos quidquid dominus formarat in usus,
<orient. comm. 1.492> Haec male mutatis perdidit officiis.
<orient. comm. 1.493> Quid quereris diros portus uentosque furentes,
<orient. comm. 1.494> Tristia famosis aequora naufragiis?
<orient. comm. 1.495> Tu caesam siluis annoso robore quercum,
<orient. comm. 1.496> Si tignis non est utilis, adde focis.
<orient. comm. 1.497> Contentusque tuo, submotum si qua per orbem
<orient. comm. 1.498> Nascuntur, patiens crede negata tibi.
<orient. comm. 1.499> Et pelagi motus et saeuas flare procellas
<orient. comm. 1.500> Securus tuto litore prospicies.
<orient. comm. 1.501> Vsum naturae uitium fecistis, auari,
<orient. comm. 1.502> Nata bona prauis usibus esse mala.
<orient. comm. 1.503> E terra genitum terrena in munera ferrum
<orient. comm. 1.504> Falcibus incuruum, uomeribus rigidum,
<orient. comm. 1.505> In caedem et diras, bellorum crimina, mortes
<orient. comm. 1.506> Armamus contis missilibus gladiis.
<orient. comm. 1.507> Pelleret ut frigus uiolentum accepimus ignem,
<orient. comm. 1.508> Pelleret ut tenebras discoqueretque dapes:
<orient. comm. 1.509> Coepimus insani flammas immittere tectis
<orient. comm. 1.510> Atque exurendis subdere corporibus,
<orient. comm. 1.511> Tamquam esset paruum praedandi in crimine crimen,
<orient. comm. 1.512> Ni ferret sparsas sanguine raptor opes,
<orient. comm. 1.513> Et miseros poenis uariis uis ultima cogat,
<orient. comm. 1.514> Cum quod habent perdant, dicere si qua latent.
<orient. comm. 1.515> Fratribus inuisos fratres, uitamque parentum
<orient. comm. 1.516> Exosam natis fecit auaritia.
<orient. comm. 1.517> De uero falsum, de falso fingere uerum
<orient. comm. 1.518> Saeua per innumeras haec docet insidias.
<orient. comm. 1.519> Hac faciente reus dum partem subtrahit auri,
<orient. comm. 1.520> In mortem totus transiit Ananias,
<orient. comm. 1.521> Nec solus; sociam nam foedi in crimine falsi
<orient. comm. 1.522> Coniunxit misero par quoque poena uiro.
<orient. comm. 1.523> Haec miseros homines mortis sub tempore fecit
<orient. comm. 1.524> Non bene postremis fidere iudiciis.
<orient. comm. 1.525> Subduntur tabulae, conquiritur undique testis,
<orient. comm. 1.526> Ore ferens falsum, pectore uera premens.
<orient. comm. 1.527> Scalpuntur gemmae similes, manus improba discit
<orient. comm. 1.528> Heu male mentitas assimulare manus,
<orient. comm. 1.529> Vt pater alterius factus credatur et heres
<orient. comm. 1.530> Non possit proprii filius esse patris.
<orient. comm. 1.531> Hac duce custodes inter securus adulter
<orient. comm. 1.532> Peruenit ad castos muneribus thalamos.
<orient. comm. 1.533> Itur in omne nefas animis manibusque paratis,
<orient. comm. 1.534> Aurum si pretium constituas sceleris.
<orient. comm. 1.535> Dic, rogo, quid (miserum) tantus furor(==FURO-R) + laxat habenas,
<orient. comm. 1.536> Vt tibi non sat sit, quod tibi iam satis est?
<orient. comm. 1.537> Immensis properas terris coniungere terras,
<orient. comm. 1.538> Claudendus parui marmore sarcophagi?
<orient. comm. 1.539> Alterius damno fieri locupletior ambis?
<orient. comm. 1.540> Quod rapis ex aliis, mox erit alterius.
<orient. comm. 1.541> Et cursu celeri sic post amissa dolebis,
<orient. comm. 1.542> Vt doluere illi qui tenuere prius.
<orient. comm. 1.543> Ceu non casuras immensum construis arces,
<orient. comm. 1.544> Ipse tamen raptim qui moriturus eris?
<orient. comm. 1.545> Comitur in somnos tenuato lucida uitro
<orient. comm. 1.546> Marmoribus uariis lubrica cella tibi:
<orient. comm. 1.547> Tamquam non adeat lignis coeuntia tecta
<orient. comm. 1.548> In bene securo pectore tuta quies.
<orient. comm. 1.549> Certe non aliter sitientia proluit ora,
<orient. comm. 1.550> Quem palmae obtulerint, quem caua gemma liquor:
<orient. comm. 1.551> Et sic suscipient rabidi ieiunia uentris
<orient. comm. 1.552> Quos crystalla dabunt quosque patella cibos.
<orient. comm. 1.553> An non pellendo glacialis frigora brumae
<orient. comm. 1.554> Hirta tibi melius pallia praebet ouis,
<orient. comm. 1.555> Quam quae, lentato per lubrica fila metallo,
<orient. comm. 1.556> Alternos frangit uestis onusta gradus?
<orient. comm. 1.557> Quo tibi perlucens habitus, qui tegmine raro
<orient. comm. 1.558> Offerat ignotis membra tegenda oculis?
<orient. comm. 1.559> Argentum atque auri moles et gemma coruscans
<orient. comm. 1.560> E mundo et mundi est: hinc uenit, hic residet.
<orient. comm. 1.561> Venisti in uitam nudus, nudusque redibis:
<orient. comm. 1.562> Nil tecum attuleras, ferre nihil poteris.
<orient. comm. 1.563> Ferre tamen poteris contempta hic munera mundi:
<orient. comm. 1.564> Mitte secuturus, quae duplicentur, opes.
<orient. comm. 1.565> Nam seruata nimis quae mos bona non tua fient,
<orient. comm. 1.566> Si tibi non serues, sic erit ut tua sint.
<orient. comm. 1.567> Munera quae donat moriens, haec munera non sunt:
<orient. comm. 1.568> Donat enim quod iam desinit esse suum.
<orient. comm. 1.569> Qui sanus metuensque nihil, qui mente quieta,
<orient. comm. 1.570> Qui sibi dum uiuit dempserit, ille dedit.
<orient. comm. 1.571> Quodque sibi dempsit, melius reparabitur illi:
<orient. comm. 1.572> Integra mox capiet, qui peritura dabit.
<orient. comm. 1.573> Condita nam caelo non fur, non auferet hostis,
<orient. comm. 1.574> Non tinea aut pluuiae flammaque carpet edax:
<orient. comm. 1.575> Caelo autem condes quidquid pro nomine Christi,
<orient. comm. 1.576> Christum respiciens, pauperibus tribues.
<orient. comm. 1.577> Qui post assumptae carnis mysteria dicit:
<orient. comm. 1.578> Vestior in nudis, subleuor in miseris,
<orient. comm. 1.579> Visitor in clausis, curor confotus in aegris,
<orient. comm. 1.580> Adiuuor in paruis, protegor in uiduis,
<orient. comm. 1.581> Et quodcumque facis misero uel non facis, illud
<orient. comm. 1.582> Crede mihi fieri, uel mihi non fieri.
<orient. comm. 1.583> Ac ne pauperiem pauper praetendere possis,
<orient. comm. 1.584> Vt color iniustae detur auaritiae,
<orient. comm. 1.585> Si tibi non fuerint sumptus quos quaerit egenus,
<orient. comm. 1.586> Non cibus aut calida est qua foueatur aqua,
<orient. comm. 1.587> Cum poscit sitiens, gelidus sub nomine Christi
<orient. comm. 1.588> Oblatus poterit praemia ferre calix.
<orient. comm. 1.589> Hoc, quo quisque potes, miserum solare rogantem,
<orient. comm. 1.590> Et si defuerint munera, uota dabis.
<orient. comm. 1.591> Ipsa etenim ante deum non est peritura uoluntas,
<orient. comm. 1.592> Si bene non poterit, quae bene uel cupiet.
<orient. comm. 1.593> Hinc fuit ut dominus monitis felicibus omnes
<orient. comm. 1.594> Coniungi uellet pacis amore homines,
<orient. comm. 1.595> Et quae per sanctos laudauerat ante prophetas,
<orient. comm. 1.596> Discipulis proprio traderet ore suis,
<orient. comm. 1.597> Dum nihil iniustum, nil durum, nil uiolentum,
<orient. comm. 1.598> Nil leue, nil cupidum, nil graue, nil uarium,
<orient. comm. 1.599> Vel facere in rebus, uel uerbis dicere posset
<orient. comm. 1.600> Casto seruatus pectore pacis amor.
<orient. comm. 1.601> Hinc cohibet totum pacis concordia mundum,
<orient. comm. 1.602> Quae brutis etiam cum ratione datur.
<orient. comm. 1.603> Et cum flammiferis frigentia, mollia duris,
<orient. comm. 1.604> Siccis cum pugnent umida, lenta citis,
<orient. comm. 1.605> Omne per ignotas tacito moderamine causas
<orient. comm. 1.606> Vno consociat foedere pacis opus.
<orient. comm. 1.607> Sic, modo si paruis cupias componere magna,
<orient. comm. 1.608> Corporeum frenat pacis amor populum,
<orient. comm. 1.609> Vt sub terreno sociatus principe discat
<orient. comm. 1.610> Regi caelorum soluere uota simul.
<orient. comm. 1.611> Ergo mei similis peccator, me minor imo
<orient. comm. 1.612>(Omnes criminibus namque ego uinco meis)
<orient. comm. 1.613> Pacem placatus, pacem quoque laesus amato:
<orient. comm. 1.614> Pax in uisceribus, pax sit in ore tuo.
<orient. comm. 1.615> Pelle odium, contemne minas, depone tumorem,
<orient. comm. 1.616> Offensam teneant tempora nulla tuam,
<orient. comm. 1.617> Vt te sol blandae seruantem uincula pacis
<orient. comm. 1.618> Deserat abscedens, inueniat rediens.
<orient. comm. 2.1> Si monitis gradiare meis, fidissime lector,
<orient. comm. 2.2> Caerula securus colla premis colubri.
<orient. comm. 2.3> Cumque aderit Christus iudex, mox obuius ibis
<orient. comm. 2.4> Per tenerum blandis aera uecte notis.
<orient. comm. 2.5> Tantum ut mandatis quouis sub tempore in istis
<orient. comm. 2.6> Praetereat curam portio nulla tuam.
<orient. comm. 2.7> An si uentosae moueat te gloria linguae,
<orient. comm. 2.8> Quam suadet uano Tullius eloquio
<orient. comm. 2.9>(Sin fugienda, iocus conuiuia sermo uoluptas,
<orient. comm. 2.10> Sic etiam aequaeuis dissociande tuis),
<orient. comm. 2.11> Quo studio nostri seruabis uerba libelli,
<orient. comm. 2.12> Vt uitae meritis consociande deo?
<orient. comm. 2.13> Praecipuus labor est blandam contemnere laudem,
<orient. comm. 2.14> Quae trahit in praeceps ambitiose homines,
<orient. comm. 2.15> Et semper tacito festinat ad intima motu
<orient. comm. 2.16> Visceribusque ipsis pestis acerba sedet.
<orient. comm. 2.17> Omnia dum uolumus, facimus quaecumque, probari,
<orient. comm. 2.18> Vtque suis nullus non faueat uitiis,
<orient. comm. 2.19> Lenito titulo parcum se dicit auarus,
<orient. comm. 2.20> Acris uelatur nomine saeuitia,
<orient. comm. 2.21> Ac studiis totis et tota nitimur arte,
<orient. comm. 2.22> Vt quidquid loquimur uel facimus placeat.
<orient. comm. 2.23> At tu si Christo soli uis esse probatus,
<orient. comm. 2.24> Gloria quaeratur nulla tibi ex homine.
<orient. comm. 2.25> Nam cum deiectus, mos exaltabere, erisque
<orient. comm. 2.26> Pro domino paruus, magnus apud dominum.
<orient. comm. 2.27> Contentum uexet quaecumque iniuria, nulli,
<orient. comm. 2.28> Si male pertuleris, par quoque redde malum.
<orient. comm. 2.29> Ecce patrem Christus pro se lacerantibus orat,
<orient. comm. 2.30> Supplicat et Stephanus, supplicat et Iacob(==IACOB),
<orient. comm. 2.31> Dum miti magnoque animo licet ultima passi
<orient. comm. 2.32> Poenarum nulli causa uolunt fieri.
<orient. comm. 2.33> Nullum saeua reum faciat sententia, nullum
<orient. comm. 2.34> Austero properes plectere iudicio.
<orient. comm. 2.35> Festucam tenuem fraterno in lumine cernis,
<orient. comm. 2.36> Luminibusque tuis nescis inesse trabem.
<orient. comm. 2.37> Iniuste alterius cupiet describere uitam,
<orient. comm. 2.38> Assertor uitae qui nequit esse suae.
<orient. comm. 2.39> Sed nos damnati uitiis insistimus et quae
<orient. comm. 2.40> Ipsi persequimur mos etiam facimus.
<orient. comm. 2.41> Fallere crede nefas! durat sententia dicens:
<orient. comm. 2.42> Os, quod mentitur, morte animum perimit.
<orient. comm. 2.43> Et quod erit ueras semper dixisse memento,
<orient. comm. 2.44> Et non quod non est sermo tuus resonet.
<orient. comm. 2.45> Dulci praeterea frenos impone palato,
<orient. comm. 2.46> Ne sapor antiquum saeuiat illecebris.
<orient. comm. 2.47> Illos caelorum donis regnisque potitos
<orient. comm. 2.48> Fecit mortales ambitiosa gula.
<orient. comm. 2.49> Dum magis in uetitum ruimus cupimusque negata
<orient. comm. 2.50> Et, quod difficile est, hoc potius uolumus.
<orient. comm. 2.51> Praecipue largo uenas perfundere uino
<orient. comm. 2.52> Respue, ne raptim uina uenena fiant.
<orient. comm. 2.53> Vt nimiis quotiens sitit aestibus arida tellus,
<orient. comm. 2.54> Solers in fructus quam parat agricola,
<orient. comm. 2.55> Si prius euulsas quam sol internecet herbas,
<orient. comm. 2.56> Irrorent madidos nubila densa dies,
<orient. comm. 2.57> Protinus et sentes et gramina noxia messi
<orient. comm. 2.58> Seminibus uictis heu male laeta feret:
<orient. comm. 2.59> Corpora sic multo fuerint quae dedita uino,
<orient. comm. 2.60> Consiliis pereunt, luxuriant uitiis.
<orient. comm. 2.61> Et quid sordidius, quid erit deformius umquam,
<orient. comm. 2.62> Quam si te tibimet subtrahat ebrietas?
<orient. comm. 2.63> Cum caput huc illuc uergat, gressusque uacillet,
<orient. comm. 2.64> Mensque neget sensum, lingua tenere sonum,
<orient. comm. 2.65> Claudantur grauido uergentia lumina somno,
<orient. comm. 2.66> Quid facis ignores, tu quoque cum facias.
<orient. comm. 2.67> Quid loquar allatum uultu fumante calorem,
<orient. comm. 2.68> Et male compositis uerba soluta modis,
<orient. comm. 2.69> Labentes manibus calices, mensasque per ipsas
<orient. comm. 2.70> Immixtos uino saepe redire cibos,
<orient. comm. 2.71> Teque per innumeros, cum uult mens saucia motus
<orient. comm. 2.72> Vel gaudere nimis uel modo flere nimis,
<orient. comm. 2.73> Et nunc saltatu uergentia membra rotare,
<orient. comm. 2.74> Nunc dare lasciuis brachia mota choris?
<orient. comm. 2.75> Exclamare libet, uino dapibusque sepultum,
<orient. comm. 2.76> Forte etiam proprii nominis immemorem,
<orient. comm. 2.77> Eius, qui donet largus tibi talia, quando
<orient. comm. 2.78> Orandi subeat tunc pia cura dei?
<orient. comm. 2.79> Pascere tam magno sumptu quot posset egenos,
<orient. comm. 2.80> Quotque dies laetos haec daret una dies?
<orient. comm. 2.81> At te nunc saturo pauper ieiunus oberrat:
<orient. comm. 2.82> Tu uinum reuomis, uix habet alter aquam.
<orient. comm. 2.83> Et si forte cibum uox poscit egena, negabis
<orient. comm. 2.84> Ollis, quis nihil est, hoc, tibi quod superest.
<orient. comm. 2.85> Sentio iam dudum tacitum te dicere, lector:
<orient. comm. 2.86> Vera quidem, sed sunt ardua quae statuis.
<orient. comm. 2.87> Ardua praecipimur; de terra scandere caelum,
<orient. comm. 2.88> Non est quod paruo stare labore putes.
<orient. comm. 2.89> Magnus enim labor est; sed merces magna labori.
<orient. comm. 2.90> Praemia qui sperat, desidiam fugiat.
<orient. comm. 2.91> Palmam nemo feret, nisi qui certauerit ante.
<orient. comm. 2.92> Non nisi uictori blanda corona datur.
<orient. comm. 2.93> An tibi <si> fragiles mundi quaerantur honores,
<orient. comm. 2.94> Munere quo speres emeruisse hominem?
<orient. comm. 2.95> Quidquid id est uariis quod uexat corpora saeuis,
<orient. comm. 2.96> Dum celeri uitam currimus in stadio:
<orient. comm. 2.97> Contemptum pluuias frigus ieiunia rixas
<orient. comm. 2.98> Contento poteris sustinuisse animo,
<orient. comm. 2.99> Discurrens urbem totis lustrare diebus,
<orient. comm. 2.100> Vix media fessus nocte redire domum,
<orient. comm. 2.101> Continuoque iterum prima consurgere luco,
<orient. comm. 2.102> Vt clausas possis primus adire fores.
<orient. comm. 2.103> Et cum te tenuis per dura sedilia somnus
<orient. comm. 2.104> Compulerit fessum deposuisse caput,
<orient. comm. 2.105> Ille prior forsan qui serior adfuit ibit,
<orient. comm. 2.106> At tua pulsabit stulta querella notos.
<orient. comm. 2.107> Aut si lictorem tanget uox clarior, opta
<orient. comm. 2.108> Vt bene submotus nec male caesus eas.
<orient. comm. 2.109> Sed fac quod rarum est, ut uictus ianitor auro
<orient. comm. 2.110> Ac precibus tandem dicat "adire potes".
<orient. comm. 2.111> Ingrederis lingua blandus uultuque modestus,
<orient. comm. 2.112> Corpore subiectus: nil tamen ista iuuant.
<orient. comm. 2.113> Omnis honor pretii est: ibis pro pondere nummi,
<orient. comm. 2.114> Carta seu foliis siue petes tabulis.
<orient. comm. 2.115> Nam si cessarit diues manus, irrita res est,
<orient. comm. 2.116> Et si uerba dabis, tu quoque uerba feres.
<orient. comm. 2.117> En honor arrisit, quem semper in ordine mos est
<orient. comm. 2.118> Sumere sero quidem, sed posuisse cito.
<orient. comm. 2.119> Nam quod tu dederas, mox conferet alter et alter:
<orient. comm. 2.120> Quod multi cupiunt, nemo diu tenuit.
<orient. comm. 2.121> Fac tamen ut longum durans honor inflet, agat te,
<orient. comm. 2.122> Numquidnam finem non habiturus erit?
<orient. comm. 2.123> Finge age mansuri signent tua nomina fastus,
<orient. comm. 2.124> Atque tuo felix annus eat titulo:
<orient. comm. 2.125> Quid tandem prodest, cum desinit esse, potestas?
<orient. comm. 2.126> In quo sentitur quod fuit atque abiit?
<orient. comm. 2.127> Et quod paulatim succedens nesciet aetas,
<orient. comm. 2.128> Et quod si scierit, quid tibi mercis erit?
<orient. comm. 2.129> Sed qui terreno tantum dependis honori,
<orient. comm. 2.130> Tanta nunc homines ambitione colis,
<orient. comm. 2.131> Vt domino placeas, cuius sunt omnia, Christo
<orient. comm. 2.132> Insuper et regnum promereare dei,
<orient. comm. 2.133> Ante feres uerum falsis, ingentia paruis,
<orient. comm. 2.134> Vilia magnificis, perdita perpetuis.
<orient. comm. 2.135> Deuotum uincet quae tandem iniuria pectus?
<orient. comm. 2.136> Ecquid erit celsum? quid tibi difficile est?
<orient. comm. 2.137> Namque nihil durum est, cum spes succedit, et omnis
<orient. comm. 2.138> Peruenit ad fructum uictus honore labor,
<orient. comm. 2.139> Et fructum, toto qui duret tempore, quem non
<orient. comm. 2.140> Auferat ambitor prodigus impatiens.
<orient. comm. 2.141> Audis spondentem dominum noua praemia iustis,
<orient. comm. 2.142> Promissis semper qui meliora dabit,
<orient. comm. 2.143> Non conspecta oculis, non auribus insinuata,
<orient. comm. 2.144> Ipso non sensu praemeditata prius.
<orient. comm. 2.145> Nunc tibi distillant pretioso cortice myrrhae,
<orient. comm. 2.146> Turis odorato caespite terra tumet.
<orient. comm. 2.147> Adde thymum uiolas casias melilota crocumque,
<orient. comm. 2.148> Candida puniceis lilia iunge rosis.
<orient. comm. 2.149> Cum tot in his terris peccator munera sumas,
<orient. comm. 2.150> In caelis sanctus quae bona percipies?
<orient. comm. 2.151> Finge age quod clarum, quod pulchrum, quod pretiosum,
<orient. comm. 2.152> Et toto magnum quidquid in orbe putas,
<orient. comm. 2.153> Hoc meritis dandum felicibus, aurea tecta,
<orient. comm. 2.154> Gemmatos postes purpureumque solum,
<orient. comm. 2.155> Ruraque uernanti semper redolentia flore,
<orient. comm. 2.156> Lacte et melle simul flumina plena trahi.
<orient. comm. 2.157> Haec quia conscendunt animos, et mente uidentur,
<orient. comm. 2.158> Inferiora illis crede futura bonis.
<orient. comm. 2.159> Nec uereare tamen, longo ne tempore uictus
<orient. comm. 2.160> Impar mandatis reperiare dei.
<orient. comm. 2.161> Nil habet haec longum, longo licet acta rotatu,
<orient. comm. 2.162> Quo nunc perfruimur tempore, uita breuis.
<orient. comm. 2.163> Lassa senescentem respectant omnia finem
<orient. comm. 2.164> Et iam postremo uoluitur hora die.
<orient. comm. 2.165> Respice quam raptim totum mors presserit orbem,
<orient. comm. 2.166> Quantos uis belli perculerit populos.
<orient. comm. 2.167> Non densi nemoris, celsi non aspera montis,
<orient. comm. 2.168> Flumina non rapidis fortia gurgitibus,
<orient. comm. 2.169> Non castella locis, non tutae moenibus urbes,
<orient. comm. 2.170> Inuia non pelago, tristia non heremo,
<orient. comm. 2.171> Non caua, non etiam tetricis sub rupibus antra,
<orient. comm. 2.172> Ludere barbaricas praeualuere manus.
<orient. comm. 2.173> Multis ficta fides, multis periuria, multis
<orient. comm. 2.174> Causa fuit mortis ciuica proditio.
<orient. comm. 2.175> Insidiae multum, multum uis publica fecit.
<orient. comm. 2.176> Robore quae non sunt, sunt superata fame.
<orient. comm. 2.177> Concidit infelix cum prole et coniuge mater,
<orient. comm. 2.178> Cum seruis dominus seruitium subiit.
<orient. comm. 2.179> Hi canibus iacuere cibus, flagrantia multis,
<orient. comm. 2.180> Quae rapuere animam, tecta dedere rogum.
<orient. comm. 2.181> Per uicos uillas, per rura et compita et omnes
<orient. comm. 2.182> Per pagos, totis inde uel inde uiis,
<orient. comm. 2.183> Mors dolor excidium <clades> incendia luctus.
<orient. comm. 2.184> Vno fumauit Gallia tota rogo.
<orient. comm. 2.185> Cur tamen enumerem labentis funera mundi,
<orient. comm. 2.186> Quae per consuetum semper aguntur iter?
<orient. comm. 2.187> Cur repetam quanti toto moriantur in orbe,
<orient. comm. 2.188> Ipse tuam uideas cum properare diem?
<orient. comm. 2.189> Praetereo gladiis quantum, quantumque ruinis
<orient. comm. 2.190> Igni grandinibus fluminibus liceat;
<orient. comm. 2.191> Quantos bella fames perimant morbique furentes
<orient. comm. 2.192> Et quae per uarias mors ruit una uias.
<orient. comm. 2.193> Quantos et mediae pacis sub tempore, ut esse
<orient. comm. 2.194> Pax possit, + cruciat debita poena reos.
<orient. comm. 2.195> Omnis paulatim leto nos applicat hora:
<orient. comm. 2.196> Hoc quoque quo loquimur tempore, praemorimur.
<orient. comm. 2.197> Et per fallentes tacito molimine cursus
<orient. comm. 2.198> Vrget supremos ultima uita dies.
<orient. comm. 2.199> Dum cibus et somnus, dum uerba et pocula mulcent,
<orient. comm. 2.200> Siue domo sedeas, seu peregrina petas,
<orient. comm. 2.201> Dumque geris quodcumque geris uel non geris, ultro
<orient. comm. 2.202> Mors mouet alternum nil remorata pedem.
<orient. comm. 2.203> Cereus ut caecae positus sub tempore noctis
<orient. comm. 2.204> Compensare diem luminis officio,
<orient. comm. 2.205> Dum non sentimus, lento consumitur igni,
<orient. comm. 2.206> Semper et ad finem flamma uorax properat:
<orient. comm. 2.207> Sic hominum res est: pereunt quaecumque geruntur,
<orient. comm. 2.208> Proficit et moritur quod sibi uita trahit.
<orient. comm. 2.209> Sed fac uiuacis spatia haec tam longa senectae,
<orient. comm. 2.210> Orbis ut immunis funera respicias,
<orient. comm. 2.211> Sero licet ueniat, ueniat tamen ille necesse est
<orient. comm. 2.212> Qui non in totum finis abesse potest.
<orient. comm. 2.213> Nam quae nascuntur, crescunt post atque senescunt,
<orient. comm. 2.214> Et senio fessis nil nisi mors superest.
<orient. comm. 2.215>+ intereunt decies qui ternos uixerit annos
<orient. comm. 2.216> Atque illum uixit qui modo + millesimus,
<orient. comm. 2.217> Postquam postremus finis retinebit utrumque,
<orient. comm. 2.218> Certe supremo tempore mortis idem est.
<orient. comm. 2.219> Quid uitam traxisse iuuat, si uiuere cessas?
<orient. comm. 2.220> Quaeue bonis merces, si teneare malis,
<orient. comm. 2.221>+ cum, nisi dum frueris, fructu tangere fruendi,
<orient. comm. 2.222> Et uita haec uitae uiuat in officio?
<orient. comm. 2.223> Nam quod iam fuerat nihil est, si desinit esse;
<orient. comm. 2.224> Et quod non sentis, non iuuat an fuerit.
<orient. comm. 2.225> Quid tandem prodest si te ieiunia uexent,
<orient. comm. 2.226> Hesternis large membra onerasse cibis,
<orient. comm. 2.227> Cumque tuas hodie stringat sitis <arida fauces>,
<orient. comm. 2.228> Ante diem nimio praemaduisse + cibo?
<orient. comm. 2.229> Cum mediis celeri quae sunt decursa rotatu
<orient. comm. 2.230> Eripiat sensum non reditura dies?
<orient. comm. 2.231> Sed nos, decurso primaeuae flore iuuentae,
<orient. comm. 2.232> Iam dubii gressu lumine uoce manu,
<orient. comm. 2.233> Cum quidquid fuimus, dolor est meminisse, fidemque
<orient. comm. 2.234> Omnibus eripiunt proxima praeteritis,
<orient. comm. 2.235> Incuruos querulos consumpto corpore numquam
<orient. comm. 2.236> Haec quoque quae grauis est uita satis satiat.
<orient. comm. 2.237> Hinc est quod toto penitus uelut orbe remoti
<orient. comm. 2.238> Spectamus toto quidquid in orbe perit.
<orient. comm. 2.239> Haec miseros alio tamquam sub sole manentes
<orient. comm. 2.240> Mortis nos propriae mors aliena monet.
<orient. comm. 2.241> Ante oculos longeque simul fraudamur amicis,
<orient. comm. 2.242> Luminibusque illinc, hunc uenit aure dolor.
<orient. comm. 2.243> Intereunt dulces aeuo uergente parentes,
<orient. comm. 2.244> Seque ipso coniunx eripitur gremio.
<orient. comm. 2.245> Et fratris fratrem mors e complexibus aufert,
<orient. comm. 2.246> At natu forsan iunior ille fuit.
<orient. comm. 2.247> Ordine nec uitae senior subducitur aetas,
<orient. comm. 2.248> Cum uideat nati funera saeua pater.
<orient. comm. 2.249> Nemo tamen cautus credit quod cernit, et illum
<orient. comm. 2.250> Quod non uult, cernit se quoque posse pati.
<orient. comm. 2.251> Hoc tamen inde uenit, factis quia semper iniquis
<orient. comm. 2.252> Mortem perpetuum ducimus esse malum,
<orient. comm. 2.253> Et quas criminibus poenas lex sancta minatur,
<orient. comm. 2.254> Serius excipere credimus esse lucrum.
<orient. comm. 2.255> Felix qui licitum finem putat esse laborum,
<orient. comm. 2.256> Quod, post ne timeat, cauerit ante timens.
<orient. comm. 2.257> Felix qui magnum magnaque indage mouendum
<orient. comm. 2.258> Vrbibus et populis nobile iudicium
<orient. comm. 2.259> Constanti sperare animo uultuque sereno
<orient. comm. 2.260> Securus uitae de probitate potest,
<orient. comm. 2.261> Quem faciat certis bene mens sibi conscia causis
<orient. comm. 2.262> Sub tanta intrepidum mole tenere caput.
<orient. comm. 2.263> Illic imperio quondam regnoque potentes,
<orient. comm. 2.264> Illic conspicui fascibus et trabeis,
<orient. comm. 2.265> Quis aurum lectis dapibus, crystalla Falerno,
<orient. comm. 2.266> Substratosque ostro mos onerare toros:
<orient. comm. 2.267> Robore famosi, laudati munere formae,
<orient. comm. 2.268> Ac male fidentes corporeis opibus:
<orient. comm. 2.269> Quorum uenter erat dominus, lasciuia uotum,
<orient. comm. 2.270> Spes in praesenti, gloria diuitiae:
<orient. comm. 2.271> Qui neglexerunt miseri uel morte sub ipsa
<orient. comm. 2.272> Claudendis dominum quaerere luminibus,
<orient. comm. 2.273> Poenam expectabunt clausi. ne quaere doceri
<orient. comm. 2.274> Quam poenam: factis congrua poena manet.
<orient. comm. 2.275> Hos tenebrae iuges caeca sub nocte manebunt:
<orient. comm. 2.276> His lumen + tunc flamma seuera dabit.
<orient. comm. 2.277> Isti sulphureo flagrantes igne caminos
<orient. comm. 2.278> Cogentur laceris scandere corporibus.
<orient. comm. 2.279> Illos constringet uiolento infusa rigore
<orient. comm. 2.280> Flatibus hibernis dura gelu glacies.
<orient. comm. 2.281> Et cum tam discors pugnet natura gehennae,
<orient. comm. 2.282> Nominis unius uis tamen est uaria.
<orient. comm. 2.283> Nec tam diuersa possis dinoscere poena,
<orient. comm. 2.284> Igne sit an grauius frigore supplicium.
<orient. comm. 2.285> Non quod nos, istic, terrena morte peremptis,
<orient. comm. 2.286> Excipient unam crimina multa necem,
<orient. comm. 2.287> Cum quamuis saeuus pro rerum pondere iudex
<orient. comm. 2.288> Non aliud possit quam rapuisse animam,
<orient. comm. 2.289> Et quodam scelerum lucro, si plurima restent,
<orient. comm. 2.290> Vindictam reliquis ultio prima neget.
<orient. comm. 2.291> Ast illic omnes persoluet in ordine noxas
<orient. comm. 2.292> Succedens factis congrua poena suis.
<orient. comm. 2.293> Atque unum corpus per singula membra patebit,
<orient. comm. 2.294> Quot potuit uitiis, tot quoque suppliciis.
<orient. comm. 2.295> Altera crudeles, lex altera plectet auaros:
<orient. comm. 2.296> Facta aliter soluent et meditata aliter.
<orient. comm. 2.297> Est sua periuris, est <et> sua poena superbis,
<orient. comm. 2.298> Atque alia effusi causa cruoris erit.
<orient. comm. 2.299> Inuidus impatiens mollis falsator adulter,
<orient. comm. 2.300> Et uini totus, totus et illecebrae,
<orient. comm. 2.301> Dextram caede nocens, linguam in conuicia promptans,
<orient. comm. 2.302> Peruasor iactans impius indocilis
<orient. comm. 2.303> Iudicii ante diem poenas dabit, ut neque paruum
<orient. comm. 2.304> Supplicii spatium det mora iudicii.
<orient. comm. 2.305> Ambibunt alios sinuosis flexibus angues,
<orient. comm. 2.306> Ast alios candens igne catena teret.
<orient. comm. 2.307> Omnia plena illic lacrimis terrore dolore,
<orient. comm. 2.308> Et uox nulla, nisi(==NI-SI+) quam dederit gemitus.
<orient. comm. 2.309> Ecquidnam ulterius per singula crimina curram
<orient. comm. 2.310> Vexabunt diris quae miseros crucibus?
<orient. comm. 2.311> Quando etiam incauto si quid nunc ore loqueris,
<orient. comm. 2.312> Sermonis ratio est discutienda tibi.
<orient. comm. 2.313> Hos inter, rerum dominum quicumque negarit,
<orient. comm. 2.314> Summittens saxis stipitibusque caput,
<orient. comm. 2.315> Ille miser uere, nec erit miserabilis ulli.
<orient. comm. 2.316> Excipiet solus quidquid ubique nocet.
<orient. comm. 2.317> Innumeri uermes morituro in corpore uiuent,
<orient. comm. 2.318> Nec finis fumo quem dabit ignis, erit.
<orient. comm. 2.319> At parte ex alia blandorum + uerba piorum,
<orient. comm. 2.320> Si nec uexati restituere malum,
<orient. comm. 2.321> Auxilium miseris, uictum tribuere petenti,
<orient. comm. 2.322> Affectum notis, seruitium patribus,
<orient. comm. 2.323> Instar flammantis fulgebunt lumina solis,
<orient. comm. 2.324> Velati niueis splendida membra togis.
<orient. comm. 2.325> Praecipueque illi, quos Christi in lege paratos
<orient. comm. 2.326> Excipiunt noctes inueniuntque dies,
<orient. comm. 2.327> Quisque fuit uotum niueam baptismate uestem
<orient. comm. 2.328> Numquam femineis commaculare toris,
<orient. comm. 2.329> Corpore nec solo, sed toto et pectore casti,
<orient. comm. 2.330> Et qualem lector te meus esse uelim,
<orient. comm. 2.331> Vel iam felices, quae prima est gloria, uictis
<orient. comm. 2.332> Lucis et infidi corporis illecebris,
<orient. comm. 2.333> Veram quaerentes uitam, pro nomine Christi
<orient. comm. 2.334> Fundere deuotas non timuere animas.
<orient. comm. 2.335> Atque sacerdotes hoc sanctorum agmen habebit
<orient. comm. 2.336> Secretosque hominum turbinibus monachos,
<orient. comm. 2.337> Qui nunc spernentes blandae oblectamina famae,
<orient. comm. 2.338> Venturi sperant praemia iudicii.
<orient. comm. 2.339> Mollia securis ducentes otia rebus
<orient. comm. 2.340> Pro merito uiuunt nunc bene, post melius.
<orient. comm. 2.341> Namque ipsi denso stipabunt agmine regem,
<orient. comm. 2.342> Cum terris iudex institerit dominus,
<orient. comm. 2.343> Atque omnes agnus quoquo se uerterit ibunt,
<orient. comm. 2.344> Perfusi uero lumine, luce dei.
<orient. comm. 2.345> Et tantum ipsorum capient uegetata decoris
<orient. comm. 2.346> Cernentum ut non sint ora uidenda oculis.
<orient. comm. 2.347> Ergo ubi terribilem dederit caua bucina cantum,
<orient. comm. 2.348> Aduentum tandem testificata dei;
<orient. comm. 2.349> Mox longis tellus rimis diuulsa patebit,
<orient. comm. 2.350> Ac passim flammae fulgura grando ruent,
<orient. comm. 2.351> Imis concusso penitus de sedibus orbe
<orient. comm. 2.352> Dum totae feruent inde uel inde uiae.
<orient. comm. 2.353> Hinc tristes gemitus, illinc pia gaudia uitae:
<orient. comm. 2.354> Vna in diuersis uox erit agminibus.
<orient. comm. 2.355> Atque omnis raptim celeratis gressibus ibit
<orient. comm. 2.356> Deducens subolem prosapiamque pater.
<orient. comm. 2.357> Cunctaque contento ducetur linea tractu,
<orient. comm. 2.358> Cum fuerit medius progenitor genitis.
<orient. comm. 2.359> Nec tibi famosas urbes gentesque remotas
<orient. comm. 2.360> Regnaque, quae nunc sunt quaeue fuere, loquar,
<orient. comm. 2.361> Frigore non segnes populos, non sole perustos,
<orient. comm. 2.362> Quosque habuit nascens occiduusque dies:
<orient. comm. 2.363> Sed fuit a primi genitum quod tempore mundi
<orient. comm. 2.364> Vsque diem mundo qui modo finis erit,
<orient. comm. 2.365> Omnibus e terris animas iustasque reasque
<orient. comm. 2.366> Vno constituet iussio prima loco.
<orient. comm. 2.367> Nec tamen ulla illinc tanta inter milia perget,
<orient. comm. 2.368> Quae non sit domino dinumerata suo.
<orient. comm. 2.369> Mox rutilum scandens eadem cum carne tribunal,
<orient. comm. 2.370> Quam caelo intulerat glorificans hominem,
<orient. comm. 2.371> Omnia quae reliquis labantur in ordine saeclis,
<orient. comm. 2.372> Quae tunc, quaeue dehinc lege manente fiant,
<orient. comm. 2.373> Ore sacer, celsus solio, terrore uidendus,
<orient. comm. 2.374> Conspicuus, sed uix conspiciendus aget.
<orient. comm. 2.375> Atque inter flammae tractus sonitusque tubarum
<orient. comm. 2.376> Angelicosque choros militiamque sacram,
<orient. comm. 2.377> Inter et infantum matrum iuuenumque senumque
<orient. comm. 2.378> Pallores fletus gaudia uota metus,
<orient. comm. 2.379> Vltima suspensae dabitur sententia turbae,
<orient. comm. 2.380> Quae sacrosancti iudicis ore sonet:
<orient. comm. 2.381> In requiem et laudem iustorum perge caterua,
<orient. comm. 2.382> A regno numquam dissocianda meo,
<orient. comm. 2.383> Quae uobis gnarus meriti uitaeque futurae
<orient. comm. 2.384> Dat modo, sed dudum dona parata pater
<orient. comm. 2.385> At tu mandatis semper contraria nostris,
<orient. comm. 2.386> Impia tartareis claudere turba locis.
<orient. comm. 2.387> Illic stridorem dentes et lumina fletum,
<orient. comm. 2.388> Ignibus immodicis discruciauda, dabunt.
<orient. comm. 2.389> Et tamen, ut uere maneant quaecumque iubentur,
<orient. comm. 2.390> Haec erit aeterni formula iudicii:
<orient. comm. 2.391> Gloria quae iustum, summota morte tenebit
<orient. comm. 2.392> Atque reus poenae non moriturus erit.
<orient. comm. 2.393> Haec ego debueram factis tibi tradere, lector,
<orient. comm. 2.394> Vt pondus uerbis uita probata daret.
<orient. comm. 2.395> Sed quia neglegimus miseri quaecumque monemur
<orient. comm. 2.396> Et satis est leuius discere quam facere,
<orient. comm. 2.397> Tu si commendes animo demissa per aurem
<orient. comm. 2.398> Omnia, quae scriptis sunt numerata meis,
<orient. comm. 2.399> Constanter dicam, caeli statione receptus
<orient. comm. 2.400> Discuties saeuae uincula dura necis
<orient. comm. 2.401> Atque etiam fueras qui filius ante gehennae,
<orient. comm. 2.402> Incipies summi filius esse dei.
<orient. comm. 2.403> His illud superest, sine quo nihil omnia prosunt,
<orient. comm. 2.404> Vt Christum credas de patre cumque patre;
<orient. comm. 2.405> Spiritus et sanctus nullo discrimine iunctus
<orient. comm. 2.406> Vnum consumment nomina trina deum.
<orient. comm. 2.407> At tu + cum legis nostrum quicumque libellum,
<orient. comm. 2.408> Nostri, seu malus est seu bonus, esto memor.
<orient. comm. 2.409> Et quotiens dominum perlecto carmine Christum
<orient. comm. 2.410> Orabis, simus semper in ore tuo.
<orient. comm. 2.411> Quod ne me primis credas iniungere labris
<orient. comm. 2.412> Neue istud tuto dissimulare putes,
<orient. comm. 2.413> Sic te nulla dies curis compungat amaris,
<orient. comm. 2.414> Sic Christo totum quidquid agis placeat,
<orient. comm. 2.415> Sic sumas sanctam domino tradente coronam,
<orient. comm. 2.416> Nominis abscedat ne tibi cura mei,
<orient. comm. 2.417> Vt peccatores uincens Orientius omnes
<orient. comm. 2.418> Sanctorum ueniam promerear precibus.
