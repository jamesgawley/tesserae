<coripp. anast. 1.1> Immensam siluam laudum, uir iuste, tuarum
<coripp. anast. 1.2> Aspiciens celsos nitor contingere ramos
<coripp. anast. 1.3> Grandiaque a summis decerpere poma racemis.
<coripp. anast. 1.4> Sed paruus maiora peto, nec prendere possum
<coripp. anast. 1.5> Mensuram transfusa meam, longeque remota
<coripp. anast. 1.6> Suspicio mirorque uidens, et brachia tendo
<coripp. anast. 1.7> Ingenii studiique mei. stat fertilis arbor
<coripp. anast. 1.8> Sacrorum in medio nemorum, pulcherrima uisu,
<coripp. anast. 1.9> Per mundi spatium ramos quae tendit opacos,
<coripp. anast. 1.10> Fluctibus omnigenis etiam sine tempore plena
<coripp. anast. 1.11> Et noua maturis admiscens germina pomis,
<coripp. anast. 1.12> Cuius apex summi contingit sidera caeli,
<coripp. anast. 1.13> Et radix de fonte libit, sacrisque fluentis
<coripp. anast. 1.14> Expandit satiata comas, et nubila supra est.
<coripp. anast. 1.15> Arboris et fontis, si fas componere magnis
<coripp. anast. 1.16> Parua datur, iustas uideor posuisse figuras.
<coripp. anast. 1.17> Sin aliter uidear, ueniam petit, optime quaestor,
<coripp. anast. 1.18> Simplicitas ignara mali. tu fertilis arbor
<coripp. anast. 1.19> Augusto de fonte bibens. fons maximus aulae est
<coripp. anast. 1.20> Communis benefactor herus, fons omnia ditans,
<coripp. anast. 1.21> Qui tua per latas eduxit brachia terras
<coripp. anast. 1.22> Et populos uestra requiescere fecit in umbra.
<coripp. anast. 1.23> Hoc, mihi da, de fonte bibam. tu pabula praebes,
<coripp. anast. 1.24> Fons mihi dulcis aquas. haec inter amoena libenter
<coripp. anast. 1.25> Nutriar, et uestra satiatus protegar umbra,
<coripp. anast. 1.26> Summe magistrorum, procerum decus, arbiter orbis
<coripp. anast. 1.27> Principis auspicio leges et iura gubernans,
<coripp. anast. 1.28> Iustitiae uindex, inopum pater, omnia curans
<coripp. anast. 1.29> Iudiciis releuare piis, quia munera temnis,
<coripp. anast. 1.30> Spernis auaritiam, fuluum quod respuis aurum,
<coripp. anast. 1.31> Quaestor Anastasi, quem Christi munere fidum
<coripp. anast. 1.32> Cognouit princeps geminoque ornauit honore.
<coripp. anast. 1.33> Felix est totus Iustino principe mundus.
<coripp. anast. 1.34> Felix haec aetas, in qua Sapientia regnat,
<coripp. anast. 1.35> Felices populi te iudice, quos facis ipse
<coripp. anast. 1.36> Sub dominis gaudere piis. generaliter orbi
<coripp. anast. 1.37> Quamquam prouideas, miseri specialiter Afri
<coripp. anast. 1.38> In te oculos atque ora ferunt. agit Africa grates.
<coripp. anast. 1.39> Et uestram iam sentit opem, gaudetque, quod ampla
<coripp. anast. 1.40> Semper Anastasii referunt solacia ciues.
<coripp. anast. 1.41> Me quoque gaudentem, quaestorum maxime, redde.
<coripp. anast. 1.42> Quod labor indulsit, quod fessis prouida Musis
<coripp. anast. 1.43> Alma per insomnes meruit uigilantia noctes,
<coripp. anast. 1.44> Hi sacri monstrant apices. lege, summe magister,
<coripp. anast. 1.45> Et causam defende meam. tibi sanctio uestrum
<coripp. anast. 1.46> Commendat famulum. uestro de fonte creatur
<coripp. anast. 1.47> Riuulus iste meus, sub cuius nomine gesto
<coripp. anast. 1.48> Principis officium. fessae miserere senectae
<coripp. anast. 1.49> Vulneribusque meis solita pietate medere,
<coripp. anast. 1.50> Vt grates tibi laetus agam, sacrosque triumphos
<coripp. anast. 1.51> Principis inuicti felici carmine dicam.
