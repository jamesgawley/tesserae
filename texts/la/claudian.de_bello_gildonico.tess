<clavd. bell. gild. 1.1> Redditus imperiis Auster subiectaque rursus 
<clavd. bell. gild. 1.2> Alterius conuexa poli. rectore sub uno 
<clavd. bell. gild. 1.3> Conspirat geminus frenis communibus orbis. 
<clavd. bell. gild. 1.4> Iunximus Europen Libyae. concordia fratrum 
<clavd. bell. gild. 1.5> Plena redit. patriis solum quod defuit armis, 
<clavd. bell. gild. 1.6> Tertius occubuit nati uirtute tyrannus. 
<clavd. bell. gild. 1.7> Horret adhuc animus manifestaque gaudia differt, 
<clavd. bell. gild. 1.8> Dum stupet et tanto cunctatur credere uoto. 
<clavd. bell. gild. 1.9> Necdum Cinyphias exercitus attigit oras: 
<clavd. bell. gild. 1.10> Iam domitus Gildo. nullis uictoria nodis 
<clavd. bell. gild. 1.11> Haesit, non spatio terrae, non obice ponti. 
<clavd. bell. gild. 1.12> Congressum profugum captum uox nuntiat una 
<clavd. bell. gild. 1.13> Rumoremque sui praeuenit laurea belli. 
<clavd. bell. gild. 1.14> Quo, precor, haec effecta deo? robusta uetusque 
<clavd. bell. gild. 1.15> Tempore tam paruo potuit dementia uinci? 
<clavd. bell. gild. 1.16> Quem ueniens indixit hiems, uer perculit hostem. 
<clavd. bell. gild. 1.17> Exitium iam Roma timens et fessa negatis 
<clavd. bell. gild. 1.18> Frugibus ad rapidi limen tendebat Olympi 
<clavd. bell. gild. 1.19> Non solito uultu nec qualis iura Britannis 
<clavd. bell. gild. 1.20> Diuidit aut trepidos summittit fascibus Indos. 
<clavd. bell. gild. 1.21> Vox tenuis tardique gradus oculique iacentes 
<clavd. bell. gild. 1.22> Interius; fugere genae; ieiuna lacertos 
<clavd. bell. gild. 1.23> Exedit macies. umeris uix sustinet aegris 
<clavd. bell. gild. 1.24> Squalentem clipeum; laxata casside prodit 
<clavd. bell. gild. 1.25> Canitiem plenamque trahit rubiginis hastam. 
<clavd. bell. gild. 1.26> Attigit ut tandem caelum genibusque Tonantis 
<clavd. bell. gild. 1.27> Procubuit, tales orditur maesta querellas: 
<clavd. bell. gild. 1.28>"Si mea mansuris meruerunt moenia nasci, 
<clavd. bell. gild. 1.29> Iuppiter, auguriis, si stant immota Sibyllae 
<clavd. bell. gild. 1.30> Carmina, Tarpeias si necdum respuis arces: 
<clavd. bell. gild. 1.31> Aduenio supplex, non ut proculcet Araxen 
<clavd. bell. gild. 1.32> Consul ouans nostraeue premant pharetrata secures 
<clavd. bell. gild. 1.33> Susa, nec ut Rubris aquilas figamus harenis. 
<clavd. bell. gild. 1.34> Haec nobis, haec ante dabas; nunc pabula tantum 
<clavd. bell. gild. 1.35> Roma precor. miserere tuae, pater optime, gentis, 
<clavd. bell. gild. 1.36> Extremam defende famem. satiauimus iram 
<clavd. bell. gild. 1.37> Si qua fuit; lugenda Getis et flenda Suebis 
<clavd. bell. gild. 1.38> Hausimus; ipsa meos horreret Parthia casus. 
<clavd. bell. gild. 1.39> Quid referam morbiue luem tumulosue repletos 
<clavd. bell. gild. 1.40> Stragibus et crebras corrupto sidere mortes? 
<clavd. bell. gild. 1.41> Aut fluuium per tecta uagum summisque minatum 
<clavd. bell. gild. 1.42> Collibus? ingentes uexi summersa carinas 
<clavd. bell. gild. 1.43> Remorumque sonos et Pyrrhae saecula sensi. 
<clavd. bell. gild. 1.44>"Ei mihi, quo Latiae uires urbisque potestas 
<clavd. bell. gild. 1.45> Decidit! in qualem paulatim fluximus umbram! 
<clavd. bell. gild. 1.46> Armato quondam populo patrumque uigebam 
<clavd. bell. gild. 1.47> Conciliis; domui terras urbesque reuinxi 
<clavd. bell. gild. 1.48> Legibus: ad solem uictrix utrumque cucurri. 
<clavd. bell. gild. 1.49> Postquam iura ferox in se communia Caesar 
<clavd. bell. gild. 1.50> Transtulit et lapsi mores desuetaque priscis 
<clavd. bell. gild. 1.51> Artibus in gremium pacis seruile recessi, 
<clavd. bell. gild. 1.52> Tot mihi pro meritis Libyam Nilumque dedere, 
<clavd. bell. gild. 1.53> Vt dominam plebem bellatoremque senatum 
<clavd. bell. gild. 1.54> Classibus aestiuis alerent geminoque uicissim 
<clavd. bell. gild. 1.55> Litore diuersi complerent horrea uenti. 
<clavd. bell. gild. 1.56> Stabat certa salus: Memphis si forte negasset, 
<clavd. bell. gild. 1.57> Pensabam Pharium Gaetulis messibus annum. 
<clavd. bell. gild. 1.58> Frugiferas certare rates lateque uidebam 
<clavd. bell. gild. 1.59> Punica Niliacis concurrere carbasa uelis. 
<clavd. bell. gild. 1.60> Cum subiit par Roma mihi diuisaque sumpsit 
<clavd. bell. gild. 1.61> Aequales Aurora togas, Aegyptia rura 
<clavd. bell. gild. 1.62> In partem cessere nouae. spes unica nobis 
<clavd. bell. gild. 1.63> Restabat Libyae, quae uix aegreque fouebat; 
<clavd. bell. gild. 1.64> Solo ducta Noto, numquam secura futuri, 
<clavd. bell. gild. 1.65> Semper inops, uentique fidem poscebat et anni. 
<clavd. bell. gild. 1.66> Hanc quoque nunc Gildo rapuit sub fine cadentis 
<clavd. bell. gild. 1.67> Autumni. pauido metimur caerula uoto, 
<clavd. bell. gild. 1.68> Puppis si qua uenit, si quid fortasse potenti 
<clavd. bell. gild. 1.69> Vel pudor extorsit domino uel praedo reliquit. 
<clavd. bell. gild. 1.70> Pascimur arbitrio Mauri nec debita reddi, 
<clavd. bell. gild. 1.71> Sed sua concedi iactat gaudetque diurno? 
<clavd. bell. gild. 1.72> Vt famulae praebere cibos uitamque famemque 
<clavd. bell. gild. 1.73> Librat barbarico fastu uulgique superbit 
<clavd. bell. gild. 1.74> Fletibus et tantae suspendit fata ruinae. 
<clavd. bell. gild. 1.75> Romuleas uendit segetes et possidet arua 
<clavd. bell. gild. 1.76> Vulneribus quaesita meis. ideone tot annos 
<clavd. bell. gild. 1.77> Flebile cum tumida bellum Carthagine gessi? 
<clavd. bell. gild. 1.78> Idcirco uoluit(==VOLUIT) contempta luce reuerti 
<clavd. bell. gild. 1.79> Regulus? hoc damnis, genitor, Cannensibus emi? 
<clavd. bell. gild. 1.80> Incassum totiens lituis naualibus arsit 
<clavd. bell. gild. 1.81> Hispanum Siculumque fretum uastataque tellus 
<clavd. bell. gild. 1.82> Totque duces caesi ruptaque emissus ab Alpe 
<clavd. bell. gild. 1.83> Poenus et attonitae iam proximus Hannibal urbi? 
<clavd. bell. gild. 1.84> Scilicet ut domitis frueretur barbarus Afris, 
<clavd. bell. gild. 1.85> Muro sustinui Martem noctesque cruentas 
<clavd. bell. gild. 1.86> Collina pro turre tuli? Gildonis ad usum 
<clavd. bell. gild. 1.87> Carthago ter uicta ruit? hoc mille gementis 
<clavd. bell. gild. 1.88> Italiae clades impensaque saecula bellis, 
<clavd. bell. gild. 1.89> Hoc Fabius fortisque mihi Marcellus agebant, 
<clavd. bell. gild. 1.90> Vt Gildo cumularet opes? haurire uenena 
<clavd. bell. gild. 1.91> Compulimus dirum Syphacem fractumque Metello 
<clavd. bell. gild. 1.92> Traximus immanem Marii sub uincla Iugurtham, 
<clavd. bell. gild. 1.93> Et Numidae Gildonis erunt? pro funera tanta, 
<clavd. bell. gild. 1.94> Pro labor! in Bocchi regnum sudauit uterque 
<clavd. bell. gild. 1.95> Scipio. Romano uicistis sanguine Mauri. 
<clavd. bell. gild. 1.96> Ille diu miles populus, qui praefuit orbi, 
<clavd. bell. gild. 1.97> Qui trabeas et sceptra dabat, quem semper in armis 
<clavd. bell. gild. 1.98> Horribilem gentes, placidum sensere subactae, 
<clavd. bell. gild. 1.99> Nunc inhonorus egens perfert miserabile pacis 
<clavd. bell. gild. 1.100> Supplicium nulloque palam circumdatus hoste 
<clavd. bell. gild. 1.101> Obsessi discrimen habet. per singula letum 
<clavd. bell. gild. 1.102> Impendet momenta mihi dubitandaque pauci 
<clavd. bell. gild. 1.103> Praescribunt alimenta dies. heu prospera fata! 
<clavd. bell. gild. 1.104> Quid mihi septenos montes turbamque dedistis, 
<clavd. bell. gild. 1.105> Quae paruo non possit ali? felicior essem 
<clavd. bell. gild. 1.106> Angustis opibus; mallem tolerare Sabinos 
<clavd. bell. gild. 1.107> Et Veios; breuior duxi securius aeuum. 
<clavd. bell. gild. 1.108> Ipsa nocet moles. utinam remeare liceret 
<clavd. bell. gild. 1.109> Ad ueteres fines et moenia pauperis Anci. 
<clavd. bell. gild. 1.110> Sufficerent Etrusca mihi Campanaque culta 
<clavd. bell. gild. 1.111> Et Quincti Curiique seges, patriaeque petenti 
<clavd. bell. gild. 1.112> Rusticus inferret proprias dictator aristas. 
<clavd. bell. gild. 1.113>"Nunc quid agam? Libyam Gildo tenet, altera Nilum. 
<clavd. bell. gild. 1.114> Ast ego, quae terras umeris pontumque subegi, 
<clavd. bell. gild. 1.115> Deseror: emeritae iam praemia nulla senectae. 
<clavd. bell. gild. 1.116> Di, quibus iratis creui, succurrite tandem, 
<clavd. bell. gild. 1.117> Exorate patrem; tuque o si sponte per altum 
<clavd. bell. gild. 1.118> Vecta Palatinis mutasti collibus Idam 
<clavd. bell. gild. 1.119> Praelatoque lauas Phrygios Almone leones, 
<clavd. bell. gild. 1.120> Maternis precibus natum iam flecte, Cybebe. 
<clavd. bell. gild. 1.121> Sin prohibent Parcae falsisque elusa uetustas 
<clavd. bell. gild. 1.122> Auspiciis, alio saltem prosternite casu 
<clavd. bell. gild. 1.123> Et poenae mutate genus. Porsenna reducat 
<clavd. bell. gild. 1.124> Tarquinios; renouet ferales Allia pugnas; 
<clavd. bell. gild. 1.125> Me potius saeui manibus permittite Pyrrhi, 
<clavd. bell. gild. 1.126> Me Senonum furiis, Brenni me reddite flammis. 
<clavd. bell. gild. 1.127> Cuncta fame leuiora mihi." Sic fata refusis 
<clavd. bell. gild. 1.128> Obticuit lacrimis. mater Cytherea parensque 
<clavd. bell. gild. 1.129> Flet Mauors sanctaeque memor Tritonia Vestae, 
<clavd. bell. gild. 1.130> Nec Cybele sicco nec stabat lumine Iuno. 
<clavd. bell. gild. 1.131> Maerent indigetes et si quos Roma recepit 
<clavd. bell. gild. 1.132> Aut dedit ipsa deos. genitor iam corde remitti 
<clavd. bell. gild. 1.133> Coeperat et sacrum dextra sedare tumultum, 
<clavd. bell. gild. 1.134> Cum procul insanis quatiens ululatibus axem 
<clavd. bell. gild. 1.135> Et contusa genas mediis apparet in astris 
<clavd. bell. gild. 1.136> Africa: rescissae uestes et spicea passim 
<clavd. bell. gild. 1.137> Serta iacent; lacero crinales uertice dentes 
<clavd. bell. gild. 1.138> Et fractum pendebat ebur, talique superbas 
<clavd. bell. gild. 1.139> Irrupit clamore fores: "Quid magne moraris 
<clavd. bell. gild. 1.140> Iuppiter auulso nexu pelagique solutis 
<clavd. bell. gild. 1.141> Legibus iratum populis immittere fratrem? 
<clavd. bell. gild. 1.142> Mergi prima peto; ueniant praerupta Pachyno 
<clavd. bell. gild. 1.143> Aequora, laxatis subsidant Syrtibus urbes. 
<clavd. bell. gild. 1.144> Si mihi Gildonem nequeunt abducere fata, 
<clavd. bell. gild. 1.145> Me rape Gildoni. felicior illa perustae 
<clavd. bell. gild. 1.146> Pars Libyae, nimio quae se munita calore 
<clavd. bell. gild. 1.147> Defendit tantique uacat secura tyranni. 
<clavd. bell. gild. 1.148> Crescat zona rubens; medius flagrantis Olympi 
<clavd. bell. gild. 1.149> Me quoque limes agat; melius deserta iacebo 
<clavd. bell. gild. 1.150> Vomeris impatiens. pulsis dominentur aristis 
<clavd. bell. gild. 1.151> Dipsades et sitiens attollat gleba cerastas. 
<clavd. bell. gild. 1.152> Quid me temperies iuuit? quid mitior aether? 
<clavd. bell. gild. 1.153> Gildoni fecunda fui. iam solis habenae 
<clavd. bell. gild. 1.154> Bis senas torquent hiemes, ceruicibus ex quo 
<clavd. bell. gild. 1.155> Haeret triste iugum. nostris iam luctibus ille 
<clavd. bell. gild. 1.156> Consenuit regnumque sibi tot uindicat annos. 
<clavd. bell. gild. 1.157> Atque utinam regnum! priuato iure tenemur 
<clavd. bell. gild. 1.158> Exigui specie fundi. quod Nilus et Atlas 
<clavd. bell. gild. 1.159> Dissidet, occiduis quod Gadibus arida Barce 
<clavd. bell. gild. 1.160> Quodque Paraetonio secedit litore Tingi, 
<clavd. bell. gild. 1.161> Hoc sibi transcripsit proprium. pars tertia mundi 
<clavd. bell. gild. 1.162> Vnius praedonis ager. "Distantibus idem 
<clavd. bell. gild. 1.163> Inter se uitiis cinctus: quodcumque profunda 
<clavd. bell. gild. 1.164> Traxit auaritia, luxu peiore refundit. 
<clavd. bell. gild. 1.165> Instat terribilis uiuis, morientibus heres, 
<clavd. bell. gild. 1.166> Virginibus raptor, thalamis obscaenus adulter. 
<clavd. bell. gild. 1.167> Nulla quies: oritur praeda cessante libido, 
<clavd. bell. gild. 1.168> Diuitibusque dies et nox metuenda maritis. 
<clavd. bell. gild. 1.169> Quisquis uel locuples pulchra uel coniuge notus, 
<clavd. bell. gild. 1.170> Crimine pulsatur falso; si crimina desunt, 
<clavd. bell. gild. 1.171> Accitus conuiua perit. mors nulla refugit 
<clavd. bell. gild. 1.172> Artificem: uarios sucos spumasque requirit 
<clavd. bell. gild. 1.173> Serpentum uirides et adhuc ignota nouercis 
<clavd. bell. gild. 1.174> Gramina. si quisquam uultu praesentia damnet 
<clavd. bell. gild. 1.175> Liberiusue gemat, dapibus crudelis in ipsis 
<clavd. bell. gild. 1.176> Emicat ad nutum stricto mucrone minister. 
<clavd. bell. gild. 1.177> Fixus quisque toro tacita formidine libat 
<clavd. bell. gild. 1.178> Carnifices epulas incertaque pocula pallens 
<clavd. bell. gild. 1.179> Haurit et intentos capiti circumspicit enses. 
<clavd. bell. gild. 1.180> Splendet Tartareo furialis mensa paratu 
<clavd. bell. gild. 1.181> Caede madens, atrox gladio, suspecta ueneno. 
<clavd. bell. gild. 1.182> Vt uino calefacta Venus, tum saeuior ardet 
<clavd. bell. gild. 1.183> Luxuries, mixtis redolent unguenta coronis: 
<clavd. bell. gild. 1.184> Crinitos inter famulos pubemque canoram 
<clavd. bell. gild. 1.185> Orbatas iubet ire nurus nuperque peremptis 
<clavd. bell. gild. 1.186> Arridere uiris. Phalarim tormentaque flammae 
<clavd. bell. gild. 1.187> Profuit et Siculi mugitus ferre iuuenci 
<clavd. bell. gild. 1.188> Quam tales audire choros. nec damna pudoris 
<clavd. bell. gild. 1.189> Turpia sufficiunt: Mauris clarissima quaeque 
<clavd. bell. gild. 1.190> Fastidita datur. media Carthagine ductae 
<clavd. bell. gild. 1.191> Barbara Sidoniae subeunt conubia matres; 
<clavd. bell. gild. 1.192> Aethiopem nobis generum, Nasamona maritum 
<clavd. bell. gild. 1.193> Ingerit; exterret cunabula discolor infans. 
<clavd. bell. gild. 1.194> His fretus sociis ipso iam principe maior 
<clavd. bell. gild. 1.195> Incedit; peditum praecurrunt agmina longe; 
<clavd. bell. gild. 1.196> Circumdant equitum turmae regesque clientes, 
<clavd. bell. gild. 1.197> Quos nostris ditat spoliis. proturbat auita 
<clavd. bell. gild. 1.198> Quemque domo; ueteres detrudit rure colonos. 
<clavd. bell. gild. 1.199> Exiliis dispersa feror. numquamne reuerti 
<clavd. bell. gild. 1.200> Fas erit errantesque solo iam reddere ciues?" 
<clavd. bell. gild. 1.201> Iret adhuc in uerba dolor, ni Iuppiter alto 
<clavd. bell. gild. 1.202> Coepisset solio (uoces adamante notabat 
<clavd. bell. gild. 1.203> Atropos et Lachesis iungebat stamina dictis): 
<clavd. bell. gild. 1.204>"Nec te, Roma, diu nec te patiemur inultam, 
<clavd. bell. gild. 1.205> Africa. communem prosternet Honorius hostem. 
<clavd. bell. gild. 1.206> Pergite securae. uestrum uis nulla tenorem 
<clavd. bell. gild. 1.207> Separat et soli famulabitur Africa Romae." 
<clavd. bell. gild. 1.208> Dixit et adflauit Romam meliore iuuenta. 
<clavd. bell. gild. 1.209> Continuo redit ille uigor seniique colorem 
<clavd. bell. gild. 1.210> Mutauere comae. solidatam crista resurgens 
<clavd. bell. gild. 1.211> Erexit galeam clipeique recanduit orbis 
<clavd. bell. gild. 1.212> Et leuis excussa micuit rubigine cornus. 
<clavd. bell. gild. 1.213> Vmentes iam noctis equos Lethaeaque Somnus 
<clavd. bell. gild. 1.214> Frena regens tacito uoluebat sidera curru. 
<clavd. bell. gild. 1.215> Iam duo diuorum proceres, maiorque minorque 
<clavd. bell. gild. 1.216> Theodosii(==THE.ODO-SI-I), pacem laturi gentibus ibant, 
<clavd. bell. gild. 1.217> Qui Iouis arcanos monitus mandataque ferrent 
<clavd. bell. gild. 1.218> Fratribus et geminis sancirent foedera regnis: 
<clavd. bell. gild. 1.219> Sic cum praecipites artem uicere procellae 
<clavd. bell. gild. 1.220> Assiduoque gemens undarum uerbere nutat 
<clavd. bell. gild. 1.221> Descensura ratis, caeca sub nocte uocati 
<clavd. bell. gild. 1.222> Naufraga Ledaei sustentant uela Lacones. 
<clavd. bell. gild. 1.223> Circulus ut patuit Lunae, secuere meatus 
<clavd. bell. gild. 1.224> Diuersos: Italas senior tendebat in oras; 
<clavd. bell. gild. 1.225> At pater, intrantem Pontum qua Bosphorus artat, 
<clavd. bell. gild. 1.226> Arcadii thalamis urbique illapsus Eoae. 
<clavd. bell. gild. 1.227> Quem simulac uidit natus (nam clara nitebat 
<clavd. bell. gild. 1.228> Cynthia), permixto tremuerunt gaudia fletu 
<clavd. bell. gild. 1.229> Complexuque fouens, quos non sperauerat, artus 
<clavd. bell. gild. 1.230>"O mihi post Alpes nunc primum reddite," dixit, 
<clavd. bell. gild. 1.231>"Vnde tuis optatus ades? da tangere dextram, 
<clavd. bell. gild. 1.232> Qua gentes cecidere ferae. quis tale remouit 
<clavd. bell. gild. 1.233> Praesidium terris? ut te mortalia pridem 
<clavd. bell. gild. 1.234> Implorant longeque pium fortemque requirunt!" 
<clavd. bell. gild. 1.235> Cui pater in tales rupit suspiria uoces: 
<clavd. bell. gild. 1.236>"Hoc erat? in fratres medio discordia Mauro 
<clavd. bell. gild. 1.237> Nascitur et mundus germanaque dissidet aula? 
<clavd. bell. gild. 1.238> Gildonisne salus tanti sit palma furoris? 
<clavd. bell. gild. 1.239> Scilicet egregius morum magnoque tuendus 
<clavd. bell. gild. 1.240> Et cuius meritis pietas in fratre recedat! 
<clavd. bell. gild. 1.241> Inuito genitore, uide, ciuile calebat 
<clavd. bell. gild. 1.242> Discidium; dubio stabant Romana sub ictu; 
<clavd. bell. gild. 1.243> Quis procul Armenius uel quis Maeotide ripa 
<clavd. bell. gild. 1.244> Rex ignotus agit, qui me non iuuit euntem 
<clavd. bell. gild. 1.245> Auxilio? fouere Getae, uenere Geloni. 
<clavd. bell. gild. 1.246> Solus at hic non puppe data, non milite misso 
<clavd. bell. gild. 1.247> Subsedit fluitante fide. si signa petisset 
<clavd. bell. gild. 1.248> Obuia, detecto summissius hoste dolerem 
<clavd. bell. gild. 1.249> Restitit in speculis fati turbaque reductus 
<clavd. bell. gild. 1.250> Librauit geminas euentu iudice uires 
<clavd. bell. gild. 1.251> Ad rerum momenta cliens seseque daturus 
<clavd. bell. gild. 1.252> Victori; fortuna simul cum mente pependit. 
<clavd. bell. gild. 1.253> O si non cupidis essem praereptus ab astris, 
<clavd. bell. gild. 1.254> Exemplum sequerer Tulli laniandaque dumis 
<clavd. bell. gild. 1.255> Impia diuersis aptarem membra quadrigis. 
<clavd. bell. gild. 1.256> Germani nunc usque tui responsa colebat: 
<clavd. bell. gild. 1.257> En iterum calcat. tali te credere monstro 
<clavd. bell. gild. 1.258> Post patrem fratremque paras? sed magna rependit 
<clavd. bell. gild. 1.259> Inque tuam sortem numerosas transtulit urbes! 
<clavd. bell. gild. 1.260> Ergo fas pretio cedet? mercede placebit 
<clavd. bell. gild. 1.261> Proditio? taceo, laesi quod transfuga fratris, 
<clavd. bell. gild. 1.262> Quod leuis ingenio. quamuis discrimine summo 
<clavd. bell. gild. 1.263> Proditor adportet suspensa morte salutem 
<clavd. bell. gild. 1.264> Numquam gratus erit. damnamus luce reperta 
<clavd. bell. gild. 1.265> Perfidiam nec nos patimur committere tali. 
<clavd. bell. gild. 1.266> Hoc genus emptori ciues cum moenibus offert, 
<clavd. bell. gild. 1.267> Hoc uendit patriam. plerique in tempus abusi 
<clavd. bell. gild. 1.268> Mox odere tamen: tenuit sic Graia Philippus 
<clavd. bell. gild. 1.269> Oppida; Pellaeo libertas concidit auro. 
<clavd. bell. gild. 1.270> Romani scelerum semper spreuere ministros. 
<clavd. bell. gild. 1.271> Noxia pollicitum domino miscere uenena 
<clavd. bell. gild. 1.272> Fabricius regi nudata fraude remisit, 
<clavd. bell. gild. 1.273> Infesto quem Marte petit, bellumque negauit 
<clavd. bell. gild. 1.274> Per famuli patrare nefas, ductosque Camillus 
<clavd. bell. gild. 1.275> Trans murum pueros obsessae reddidit urbi. 
<clavd. bell. gild. 1.276>"Traduntur poenis alii, cum proelia tollunt; 
<clavd. bell. gild. 1.277> Hic manet ut moueat? quod respuit alter in hostem, 
<clavd. bell. gild. 1.278> Suscipis in fratrem? longi pro dedecus aeui! 
<clavd. bell. gild. 1.279> Cui placet, australes Gildo condonat habenas 
<clavd. bell. gild. 1.280> Tantaque mutatos sequitur prouincia mores. 
<clavd. bell. gild. 1.281> Quaslibet ad partes animus nutauerit anceps, 
<clavd. bell. gild. 1.282> Transfundit secum Libyam refluumque malignus 
<clavd. bell. gild. 1.283> Commodat imperium. Mauri fuit Africa munus. 
<clavd. bell. gild. 1.284> Tollite Massylas fraudes, remouete bilingues 
<clavd. bell. gild. 1.285> Insidias et uerba soli spirantia uirus. 
<clavd. bell. gild. 1.286> Ne consanguineis certetur comminus armis, 
<clavd. bell. gild. 1.287> Ne, precor. haec trucibus Thebis, haec digna Mycenis; 
<clavd. bell. gild. 1.288> In Mauros hoc crimen eat. "Quid noster iniquum 
<clavd. bell. gild. 1.289> Molitur Stilicho? quando non ille iubenti 
<clavd. bell. gild. 1.290> Paruit? an quisquam nobis deuinctior exstat? 
<clavd. bell. gild. 1.291> Vt sileam uarios mecum quos gesserit actus, 
<clavd. bell. gild. 1.292> Quae uidi post fata, loquar. cum diuus abirem, 
<clavd. bell. gild. 1.293> Res incompositas (fateor) tumidasque reliqui. 
<clavd. bell. gild. 1.294> Stringebat uetitos etiamnum exercitus enses 
<clavd. bell. gild. 1.295> Alpinis odiis, alternaque iurgia uicti 
<clavd. bell. gild. 1.296> Victoresque dabant. uix haec amentia nostris 
<clavd. bell. gild. 1.297> Excubiis, nedum puero rectore quiesset. 
<clavd. bell. gild. 1.298> Heu quantum timui uobis, quid libera tanti 
<clavd. bell. gild. 1.299> Militis auderet moles, cum patre remoto 
<clavd. bell. gild. 1.300> Ferueret iam laeta nouis! dissensus acerbus 
<clavd. bell. gild. 1.301> Et grauior consensus erat. tunc ipse paterna 
<clavd. bell. gild. 1.302> Successit pietate mihi tenerumque rudemque 
<clavd. bell. gild. 1.303> Fouit et in ueros eduxit principis annos, 
<clavd. bell. gild. 1.304> Rufinumque tibi, quem tu tremuisse fateris, 
<clavd. bell. gild. 1.305> Depulit. hunc solum memorem solumque fidelem 
<clavd. bell. gild. 1.306> Experior. uolui(==VOLUI) si quid, dum uita maneret, 
<clavd. bell. gild. 1.307> Aut uisus uoluisse(==VOLUISSE), gerit; uenerabilis illi 
<clavd. bell. gild. 1.308> Ceu praesens numenque uocor. si tanta recusas, 
<clavd. bell. gild. 1.309> At soceri reuerere faces, at respice fratris 
<clavd. bell. gild. 1.310> Conubium pignusque meae regale Serenae. 
<clavd. bell. gild. 1.311> Debueras etiam fraternis obuius ire 
<clavd. bell. gild. 1.312> Hostibus, ille tuis. quae gens, quis Rhenus et Hister 
<clavd. bell. gild. 1.313> Vos opibus iunctos conspirantesque tulisset? 
<clavd. bell. gild. 1.314> Sed tantum permitte, cadat. nil poscimus ultra. 
<clavd. bell. gild. 1.315> Ille licet sese praetentis Syrtibus armet 
<clavd. bell. gild. 1.316> Oppositoque Atlante tegat, licet arua referta 
<clavd. bell. gild. 1.317> Anguibus et solis medios obiecerit aestus: 
<clavd. bell. gild. 1.318> Noui consilium, noui Stilichonis in omnes 
<clavd. bell. gild. 1.319> Aequalem casus animum: penetrabit harenas, 
<clavd. bell. gild. 1.320> Inueniet uirtute uiam." Sic diuus et inde 
<clavd. bell. gild. 1.321> Sic natus: "iussis, genitor, parebitur ultro. 
<clavd. bell. gild. 1.322> Amplector praecepta libens, nec carior alter 
<clavd. bell. gild. 1.323> Cognato Stilichone mihi. commissa profanus 
<clavd. bell. gild. 1.324> Ille luat; redeat iam tutior Africa fratri." 
<clavd. bell. gild. 1.325> Talia dum longo secum sermone retexunt, 
<clavd. bell. gild. 1.326> Hesperiam peruenit auus castumque cubile 
<clavd. bell. gild. 1.327> Ingreditur, Tyrio quo fusus Honorius ostro 
<clavd. bell. gild. 1.328> Carpebat teneros Maria cum coniuge somnos. 
<clavd. bell. gild. 1.329> Adsistit capiti; tunc sic per somnia fatur: 
<clavd. bell. gild. 1.330>"Tantane deuictos tenuit fiducia Mauros, 
<clavd. bell. gild. 1.331> Care nepos? iterum post me coniurat in arma 
<clavd. bell. gild. 1.332> Progenies uesana Iubae bellumque resumit 
<clavd. bell. gild. 1.333> Victoris cum stirpe sui? Firmumne iacentem 
<clavd. bell. gild. 1.334> Obliti Libyam nostro sudore receptam 
<clavd. bell. gild. 1.335> Rursus habent? ausus Latio contendere Gildo 
<clavd. bell. gild. 1.336> Germani nec fata timet? nunc ire profecto, 
<clavd. bell. gild. 1.337> Nunc uellem notosque senex ostendere uultus: 
<clavd. bell. gild. 1.338> Nonne meam fugiet Maurus cum uiderit umbram? 
<clavd. bell. gild. 1.339> Quid dubitas? exsurge toris, inuade rebellem, 
<clavd. bell. gild. 1.340> Captiuum mihi redde meum. desiste morari. 
<clavd. bell. gild. 1.341> Hoc generi fatale tuo: dum sanguis in orbe 
<clavd. bell. gild. 1.342> Noster erit, semper pallebit regia Bocchi. 
<clavd. bell. gild. 1.343> Iungantur spoliis Firmi Gildonis opima; 
<clavd. bell. gild. 1.344> Exornet geminos Maurusia laurea currus: 
<clavd. bell. gild. 1.345> Vna domus totiens una de gente triumphet. 
<clavd. bell. gild. 1.346> Di bene, quod tantis interlabentibus annis 
<clavd. bell. gild. 1.347> Seruati Firmusque mihi fraterque nepoti." 
<clavd. bell. gild. 1.348> Dixit et adflatus uicino sole refugit. 
<clavd. bell. gild. 1.349> At iuuenem stimulis immanibus aemula uirtus 
<clavd. bell. gild. 1.350> Exacuit; iam puppe uehi, iam stagna secare 
<clavd. bell. gild. 1.351> Feruet et absentes inuadere cuspide Mauros. 
<clavd. bell. gild. 1.352> Tum iubet acciri socerum dextramque uocato 
<clavd. bell. gild. 1.353> Conserit et, quae sit potior sententia, quaerit: 
<clavd. bell. gild. 1.354>"Per somnos mihi, sancte pater, iam saepe futura 
<clavd. bell. gild. 1.355> Panduntur multaeque canunt praesagia noctes. 
<clavd. bell. gild. 1.356> Namque procul Libycos uenatu cingere saltus 
<clavd. bell. gild. 1.357> Et iuga rimari canibus Gaetula uidebar. 
<clavd. bell. gild. 1.358> Maerebat regio saeui uastata leonis 
<clavd. bell. gild. 1.359> Incursu; pecudum strages passimque iuuenci 
<clavd. bell. gild. 1.360> Semineces et adhuc infecta mapalia tabo 
<clavd. bell. gild. 1.361> Sparsaque sanguineis pastorum funera campis. 
<clavd. bell. gild. 1.362> Aggredior latebras monstri mirumque relatu 
<clavd. bell. gild. 1.363> Conspicio: dilapsus honos, ceruice minaces 
<clavd. bell. gild. 1.364> Defluxere iubae; fractos inglorius armos 
<clavd. bell. gild. 1.365> Supposuit, seruile gemens; iniectaque uincla 
<clavd. bell. gild. 1.366> Vnguibus et subitae collo sonuere catenae. 
<clavd. bell. gild. 1.367> Nunc etiam paribus secum certare tropaeis 
<clavd. bell. gild. 1.368> Hortator me cogit auus. quonam usque remoti 
<clavd. bell. gild. 1.369> Cunctamur? decuit pridem complere biremes 
<clavd. bell. gild. 1.370> Et pelagi superare moras. transmittere primus 
<clavd. bell. gild. 1.371> Ipse paro; quaecumque meo gens barbara nutu 
<clavd. bell. gild. 1.372> Stringitur, adueniat. Germania cuncta feratur 
<clavd. bell. gild. 1.373> Nauibus et socia comitentur classe Sygambri. 
<clavd. bell. gild. 1.374> Pallida translatum iam sentiat Africa Rhenum. 
<clavd. bell. gild. 1.375> An patiar tot probra sedens iuuenisque relinquam 
<clavd. bell. gild. 1.376> Quae tenui rexique puer? bis noster ad Alpes 
<clavd. bell. gild. 1.377> Alterius genitor defensum regna cucurrit. 
<clavd. bell. gild. 1.378> Nos praedae faciles insultandique iacemus?" 
<clavd. bell. gild. 1.379> Finierat. Stilicho contra cui talia reddit: 
<clavd. bell. gild. 1.380>"Aduersine tubam princeps dignabere Mauri? 
<clavd. bell. gild. 1.381> Auferet ignauus clari solacia leti, 
<clavd. bell. gild. 1.382> Te bellante mori? decernet Honorius inde, 
<clavd. bell. gild. 1.383> Hinc Gildo? prius astra Chaos miscebit Auerno. 
<clavd. bell. gild. 1.384> Vindictam mandasse sat est; plus nominis horror 
<clavd. bell. gild. 1.385> Quam tuus ensis aget. minuit praesentia famam. 
<clavd. bell. gild. 1.386> Qui stetit aequatur campo, collataque nescit 
<clavd. bell. gild. 1.387> Maiestatem acies. sed quod magis utile factu 
<clavd. bell. gild. 1.388> Atque hosti grauius (sensus aduerte) docebo 
<clavd. bell. gild. 1.389> Est illi patribus, sed non et moribus isdem 
<clavd. bell. gild. 1.390> Mascezel, fugiens qui dira piacula fratris 
<clavd. bell. gild. 1.391> Spesque suas uitamque tuo commisit asylo. 
<clavd. bell. gild. 1.392> Hunc ubi temptatis frustra mactare nequiuit 
<clavd. bell. gild. 1.393> Insidiis, patrias in pignora contulit iras 
<clavd. bell. gild. 1.394> Et, quos ipse sinu paruos gestauerat, una 
<clavd. bell. gild. 1.395> Occidit iuuenes inhumataque corpora uulgo 
<clavd. bell. gild. 1.396> Dispulit et tumulo cognatas arcuit umbras 
<clavd. bell. gild. 1.397> Naturamque simul fratremque hominemque cruentus 
<clavd. bell. gild. 1.398> Exuit et tenuem caesis inuidit harenam. 
<clavd. bell. gild. 1.399> Hoc facinus refugo damnauit sole Mycenas 
<clavd. bell. gild. 1.400> Auertitque diem; sceleri sed reddidit Atreus 
<clavd. bell. gild. 1.401> Crimen et infandas excusat coniuge mensas. 
<clavd. bell. gild. 1.402> Hic odium, non poena fuit. te perdita iura, 
<clavd. bell. gild. 1.403> Te pater ultorem, te nudi puluere manes, 
<clavd. bell. gild. 1.404> Te pietas polluta rogat; si flentibus aram 
<clavd. bell. gild. 1.405> Et proprium miseris numen statuistis, Athenae, 
<clavd. bell. gild. 1.406> Si Pandionias planctu traxere phalanges 
<clavd. bell. gild. 1.407> Inachides belloque rogos meruere maritis, 
<clavd. bell. gild. 1.408> Si maesto squalore comae lacrimisque senatum 
<clavd. bell. gild. 1.409> In Numidas pulsus solio commouit Adherbal: 
<clavd. bell. gild. 1.410> Hunc quoque nunc Gildo, tanto quem funere mersit, 
<clavd. bell. gild. 1.411> Hunc doleat uenisse ducem seseque minorem 
<clavd. bell. gild. 1.412> Supplicibus sciat esse tuis. quem sede fugauit, 
<clavd. bell. gild. 1.413> Hunc praeceps fugiat, fregit quem clade, tremiscat 
<clavd. bell. gild. 1.414> Agnoscatque suum, trahitur dum uictima, fratrem." 
<clavd. bell. gild. 1.415> Haec ubi sederunt genero, notissima Marti 
<clavd. bell. gild. 1.416> Robora, praecipuos electa pube maniplos 
<clavd. bell. gild. 1.417> Disponit portuque rates instaurat Etrusco. 
<clavd. bell. gild. 1.418> Herculeam suus Alcides Iouiamque cohortem 
<clavd. bell. gild. 1.419> Rex ducit superum, premitur nec signifer ullo 
<clavd. bell. gild. 1.420> Pondere: festinant adeo uexilla moueri. 
<clavd. bell. gild. 1.421> Neruius insequitur meritusque uocabula Felix 
<clavd. bell. gild. 1.422> Dictaque ab Augusto legio nomenque probantes 
<clavd. bell. gild. 1.423> Inuicti clipeoque animosi teste Leones. 
<clavd. bell. gild. 1.424> Dictis ante tamen princeps confirmat ituros 
<clavd. bell. gild. 1.425> Aggere conspicuus; stat circumfusa iuuentus 
<clavd. bell. gild. 1.426> Nixa hastis pronasque ferox accommodat aures: 
<clavd. bell. gild. 1.427>"Gildonem domitura manus, promissa minasque 
<clavd. bell. gild. 1.428> Tempus agi. si quid pro me doluistis, in armis 
<clavd. bell. gild. 1.429> Ostentate mihi; iusto magnoque triumpho 
<clavd. bell. gild. 1.430> Ciuiles abolete notas; sciat orbis Eous 
<clavd. bell. gild. 1.431> Sitque palam Gallos causa, non robore uinci. 
<clavd. bell. gild. 1.432> Nec uos, barbariem quamuis collegerit omnem, 
<clavd. bell. gild. 1.433> Terreat. an Mauri fremitum raucosque repulsus 
<clavd. bell. gild. 1.434> Vmbonum et uestros passuri comminus enses? 
<clavd. bell. gild. 1.435> Non contra clipeis tectos gladiisque micantes 
<clavd. bell. gild. 1.436> Ibitis: in solis longe fiducia telis. 
<clavd. bell. gild. 1.437> Exarmatus erit, cum missile torserit, hostis. 
<clavd. bell. gild. 1.438> Dextra mouet iaculum, praetentat pallia laeua; 
<clavd. bell. gild. 1.439> Cetera nudus eques. sonipes ignarus habenae; 
<clavd. bell. gild. 1.440> Virga regit. non ulla fides, non agminis ordo: 
<clavd. bell. gild. 1.441> Arma oneri, fuga praesidio. conubia mille; 
<clavd. bell. gild. 1.442> Non illis generis nexus, non pignora curae: 
<clavd. bell. gild. 1.443> Sed numero languet pietas. haec copia uulgi. 
<clavd. bell. gild. 1.444> Vmbratus dux ipse rosis et marcidus ibit 
<clavd. bell. gild. 1.445> Vnguentis crudusque cibo titubansque Lyaeo, 
<clavd. bell. gild. 1.446> Confectus senio, morbis stuprisque solutus. 
<clavd. bell. gild. 1.447> Excitet incestos turmalis bucina somnos, 
<clavd. bell. gild. 1.448> Imploret citharas cantatricesque choreas 
<clavd. bell. gild. 1.449> Offensus stridore tubae discatque coactus, 
<clavd. bell. gild. 1.450> Quas uigilat Veneri, castris impendere noctes. 
<clavd. bell. gild. 1.451> Nonne mori satius, uitae quam ferre pudorem 
<clavd. bell. gild. 1.452> Nam quae iam regio restat, si dedita Mauris 
<clavd. bell. gild. 1.453> Regibus Illyricis accesserit Africa damnis? 
<clavd. bell. gild. 1.454> Ius Latium, quod tunc Meroe Rubroque solebat 
<clavd. bell. gild. 1.455> Oceano cingi, Tyrrhena clauditur unda; 
<clavd. bell. gild. 1.456> Et cui non Nilus, non intulit India metas, 
<clavd. bell. gild. 1.457> Romani iam finis erit Trinacria regni. 
<clavd. bell. gild. 1.458> Ite recepturi, praedo quem sustulit, axem 
<clavd. bell. gild. 1.459> Ereptumque Notum; caput insuperabile rerum 
<clavd. bell. gild. 1.460> Aut ruet in uestris aut stabit Roma lacertis. 
<clavd. bell. gild. 1.461> Tot mihi debetis populos, tot rura, tot urbes 
<clavd. bell. gild. 1.462> Amissas. uno Libyam defendite bello. 
<clavd. bell. gild. 1.463> Vestros imperium remos et uestra sequatur 
<clavd. bell. gild. 1.464> Carbasa. despectas trans aequora ducite leges. 
<clavd. bell. gild. 1.465> Tertia iam solito ceruix mucrone rotetur 
<clavd. bell. gild. 1.466> Tandem funereis finem positura tyrannis." 
<clavd. bell. gild. 1.467> Omina conueniunt dicto fuluusque Tonantis 
<clavd. bell. gild. 1.468> Armiger a liquida cunctis spectantibus aethra 
<clavd. bell. gild. 1.469> Correptum pedibus curuis innexuit hydrum, 
<clavd. bell. gild. 1.470> Dumque reluctantem morsu partitur obunco, 
<clavd. bell. gild. 1.471> Haesit in ungue caput; truncatus decidit anguis. 
<clavd. bell. gild. 1.472> Ilicet auguriis alacres per saxa citati 
<clavd. bell. gild. 1.473> Torrentesque ruunt; nec mons aut silua retardat: 
<clavd. bell. gild. 1.474> Pendula ceu paruis moturae bella colonis 
<clavd. bell. gild. 1.475> Ingenti clangore grues aestiua relinquunt 
<clavd. bell. gild. 1.476> Thracia, cum tepido permutant Strymona Nilo: 
<clavd. bell. gild. 1.477> Ordinibus uariis per nubila texitur ales 
<clavd. bell. gild. 1.478> Littera pennarumque notis conscribitur aer. 
<clavd. bell. gild. 1.479> Vt fluctus tetigere maris, tunc acrior arsit 
<clavd. bell. gild. 1.480> Impetus; arripiunt naues ipsique rudentes 
<clavd. bell. gild. 1.481> Expediunt et uela legunt et cornua summis 
<clavd. bell. gild. 1.482> Associant malis; quatitur Tyrrhena tumultu 
<clavd. bell. gild. 1.483> Ora nec Alpheae capiunt naualia Pisae: 
<clavd. bell. gild. 1.484> Sic Agamemnoniam uindex cum Graecia classem 
<clavd. bell. gild. 1.485> Solueret, innumeris feruebat uocibus Aulis. 
<clavd. bell. gild. 1.486> Non illos strepitus impendentisque procellae 
<clavd. bell. gild. 1.487> Signa nec aduentus dubii deterruit Austri. 
<clavd. bell. gild. 1.488>"Vellite" proclamant "socii, iam uellite funem. 
<clavd. bell. gild. 1.489> Per uada Gildonem quamuis aduersa petamus. 
<clavd. bell. gild. 1.490> Ad bellum nos trudat hiems per deuia ponti. 
<clavd. bell. gild. 1.491> Quassatis cupio tellurem figere rostris. 
<clavd. bell. gild. 1.492> Heu nimium segnes, cauta qui mente notatis, 
<clavd. bell. gild. 1.493> Si reuolant mergi, graditur si litore cornix. 
<clavd. bell. gild. 1.494> Ora licet maculis asperserit occiduus sol 
<clavd. bell. gild. 1.495> Lunaque conceptis liuescat turgida Cauris 
<clavd. bell. gild. 1.496> Et contusa uagos iaculentur sidera crines; 
<clavd. bell. gild. 1.497> Imbribus umescant Haedi nimbosaque Taurum 
<clavd. bell. gild. 1.498> Ducat Hyas totusque fretis descendat Orion: 
<clavd. bell. gild. 1.499> Certa fides caeli, sed maior Honorius auctor; 
<clavd. bell. gild. 1.500> Illius auspiciis immensa per aequora miles, 
<clavd. bell. gild. 1.501> Non Plaustris Arctoue regor. contemne Booten, 
<clavd. bell. gild. 1.502> Nauita, turbinibus mediis permitte carinas. 
<clavd. bell. gild. 1.503> Si mihi tempestas Libyam uentique negabunt, 
<clavd. bell. gild. 1.504> Augusti Fortuna dabit." Iam classis in altum 
<clavd. bell. gild. 1.505> Prouehitur; dextra Ligures, Etruria laeua 
<clavd. bell. gild. 1.506> Linquitur et caecis uitatur Corsica saxis. 
<clavd. bell. gild. 1.507> Humanae specie plantae se magna figurat 
<clavd. bell. gild. 1.508> Insula (Sardiniam ueteres dixere coloni), 
<clavd. bell. gild. 1.509> Diues ager frugum, Poenos Italosue petenti 
<clavd. bell. gild. 1.510> Opportuna situ: quae pars uicinior Afris, 
<clavd. bell. gild. 1.511> Plana solo, ratibus clemens; quae respicit Arcton, 
<clavd. bell. gild. 1.512> Immitis, scopulosa, procax subitisque sonora 
<clavd. bell. gild. 1.513> Flatibus; insanos infamat nauita montes. 
<clavd. bell. gild. 1.514> Hic hominum pecudumque lues, sic pestifer aer 
<clavd. bell. gild. 1.515> Saeuit et exclusis regnant Aquilonibus Austri. 
<clavd. bell. gild. 1.516> Quos ubi luctatis procul effugere carinis, 
<clavd. bell. gild. 1.517> Per diuersa ruunt sinuosae litora terrae. 
<clavd. bell. gild. 1.518> Pars adit antiqua ductos Carthagine Sulcos; 
<clavd. bell. gild. 1.519> Partem litoreo complectitur Olbia muro. 
<clavd. bell. gild. 1.520> Vrbs Libyam contra Tyrio fundata potenti 
<clavd. bell. gild. 1.521> Tenditur in longum Caralis tenuemque per undas 
<clavd. bell. gild. 1.522> Obuia dimittit fracturum flamina collem; 
<clavd. bell. gild. 1.523> Efficitur portus medium mare, tutaque uentis 
<clavd. bell. gild. 1.524> Omnibus ingenti mansuescunt stagna recessu. 
<clavd. bell. gild. 1.525> Hanc omni petiere manu prorisque reductis 
<clavd. bell. gild. 1.526> Suspensa Zephyros expectant classe fauentes. 
