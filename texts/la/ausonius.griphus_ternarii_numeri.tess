<avson. griph. 1.1> Ter bibe uel totiens ternos; sic mystica lex est
<avson. griph. 1.2> Vel tria potanti uel ter tria multiplicanti
<avson. griph. 1.3> Imparibus nouies ternis contexere coebum.
<avson. griph. 1.4> Iuris idem tribus est quod ter tribus, omnia in istis:
<avson. griph. 1.5> Forma hominis coepti plenique exactio partus
<avson. griph. 1.6> Quique nouem nouies fati tenet ultima finis.
<avson. griph. 1.7> Tris Ope progeniti fratres, tris ordine partae,
<avson. griph. 1.8> Vesta Ceres et Iuno, secus muliebre, sorores.
<avson. griph. 1.9> Inde trisulca Ioui sunt fulmina, Cerberus inde,
<avson. griph. 1.10> Inde tridens triplexque Helenes cum fratribus ouum.
<avson. griph. 1.11> Ter noua Nestoreos impleuit purpura fusos
<avson. griph. 1.12> Et totiens trino cornix uiuacior aeuo;
<avson. griph. 1.13> Quam nouies terni glomerantem saecula tractus
<avson. griph. 1.14> Vincunt aeripedes ter terno Nestore cerui;
<avson. griph. 1.15> Tris quorum aetates superat Phoebeius oscen;
<avson. griph. 1.16> Quem nouies senior Gangeticus anteit ales,
<avson. griph. 1.17> Ales cinnameo radiatus tempora nimbo.
<avson. griph. 1.18> Tergemina est Hecate, tria uirginis ora Dianae;
<avson. griph. 1.19> Tris Charites, tria fata, triplex uox, trina elementa.
<avson. griph. 1.20> Tris in Trinacria Sirenes et omnia ternae,
<avson. griph. 1.21> Tris uolucres, tris semideae, tris semipuellae,
<avson. griph. 1.22> Ter tribus ad palmam iussae certare Camenis,
<avson. griph. 1.23> Ore manu flatu buxo fide uoce canentes.
<avson. griph. 1.24> Tris sophiae partes, tria Punica bella, trimenstres
<avson. griph. 1.25> Annorum caelique uices noctisque per umbram
<avson. griph. 1.26> Tergemini uigiles. ter clara instantis Eoi
<avson. griph. 1.27> Signa canit serus deprenso Marte satelles.
<avson. griph. 1.28> Et qui conceptus triplicatae tempore noctis
<avson. griph. 1.29> Iussa quater ternis affixit opima tropaeis.
<avson. griph. 1.30> Et lyrici uates numero sunt Mnemonidarum,
<avson. griph. 1.31> Tris solas quondam tenuit quas dextera Phoebi,
<avson. griph. 1.32> Sed Cithaeron(==CITHE-RON) totiens ternas ex aere sacrauit
<avson. griph. 1.33> Religione patrum, qui sex spreuisse timebant.
<avson. griph. 1.34> Trina Tarentino celebrata trinoctia ludo,
<avson. griph. 1.35> Qualia bis genito Thebis trieterica Baccho.
<avson. griph. 1.36> Tris primas Thraecum pugnas tribus ordine bellis
<avson. griph. 1.37> Iuniadae patrio inferias misere sepulcro.
<avson. griph. 1.38> Illa etiam thalamos per trina aenigmata quaerens,
<avson. griph. 1.39> Qui bipes et quadrupes foret et tripes, omnia solus,
<avson. griph. 1.40> Terruit Aoniam, uolucris, leo, uirgo, triformis
<avson. griph. 1.41> Sphinx, uolucris pinnis, pedibus fera, fronte puella.
<avson. griph. 1.42> Trina in Tarpeio fulgent consortia templo.
<avson. griph. 1.43> Humana efficiunt habitacula tergenus artes:
<avson. griph. 1.44> Parietibus qui saxa locat, qui culmine tigna,
<avson. griph. 1.45> Et qui supremo comit tectoria cultu.
<avson. griph. 1.46> Hinc Bromii quadrantal et hinc Sicana medimna:
<avson. griph. 1.47> Hoc tribus, haec geminis tribus explicat usus agendi.
<avson. griph. 1.48> In physicis tria prima: deus, mundus, data forma.
<avson. griph. 1.49> Tergenus omne genus: genitor, genetrix, generatum.
<avson. griph. 1.50> Per trinas species trigonorum regula currit,
<avson. griph. 1.51> Aequilatus uel crure pari uel in omnibus impar.
<avson. griph. 1.52> Tris coit in partes numerus perfectus, ut idem
<avson. griph. 1.53>+congreget et terno+ per ter tria dissoluatur.
<avson. griph. 1.54> Tris primus par, impar habet mediumque; sed ipse
<avson. griph. 1.55> Vt tris, sic quinque et septem quoque diuidit unus,
<avson. griph. 1.56> Et numero in toto positus sub acumine centri
<avson. griph. 1.57> Distinguit solidos coebo pereunte trientes,
<avson. griph. 1.58> Aequipares dirimens partes ex impare terno.
<avson. griph. 1.59> Et paribus triplex medium, cum quattuor et sex
<avson. griph. 1.60> Bisque quaternorum secernitur omphalos idem.
<avson. griph. 1.61> Ius triplex, tabulae quod ter sanxere quaternae:
<avson. griph. 1.62> Sacrum, priuatum, et populi commune quod usquam est.
<avson. griph. 1.63> Interdictorum trinum genus: unde repulsus
<avson. griph. 1.64> Vi fuero aut utrubi fuerit quorumue bonorum.
<avson. griph. 1.65> Triplex libertas capitisque minutio triplex.
<avson. griph. 1.66> Trinum dicendi genus est: sublime, modestum,
<avson. griph. 1.67> Et tenui filo. triplex quoque forma medendi,
<avson. griph. 1.68> Cui logos aut methodos cuique experientia nomen,
<avson. griph. 1.69> Et medicina triplex: seruare, cauere, mederi.
<avson. griph. 1.70> Tris oratorum cultus: regnata colosso
<avson. griph. 1.71> Quem Rhodos, Actaeae quem dilexistis Athenae,
<avson. griph. 1.72> Et quem de scaenis tetrica ad subsellia traxit
<avson. griph. 1.73> Prosa Asiae, in causis numeros imitata chororum.
<avson. griph. 1.74> Orpheos hinc tripodes, quia sunt tria: terra, aqua, flamma.
<avson. griph. 1.75> Triplex sideribus positus: distantia, forma,
<avson. griph. 1.76> Et modus. et genetrix modulorum musica triplex:
<avson. griph. 1.77> Missa labris, secreta astris, uulgata theatris.
<avson. griph. 1.78> Martia Roma triplex, equitatu, plebe, senatu.
<avson. griph. 1.79> Hoc numero tribus et sacro de monte tribuni.
<avson. griph. 1.80> Tris equitum turmae, tria nomina nobiliorum.
<avson. griph. 1.81> Nomina sunt chordis tria, sunt tria nomina mensi.
<avson. griph. 1.82> Geryones triplex, triplex compago Chimaerae.
<avson. griph. 1.83> Scylla triplex, commissa tribus: cane, uirgine, pisce.
<avson. griph. 1.84> Gorgones Harpyiaeque et Erinyes agmine terno
<avson. griph. 1.85> Et tris fatidicae, nomen commune, Sibyllae,
<avson. griph. 1.86> Quarum tergemini, fatalia carmina, libri,
<avson. griph. 1.87> Quos ter quinorum seruat cultura uirorum.
<avson. griph. 1.88> Ter bibe. tris numerus super omnia, tris deus unus.
<avson. griph. 1.89> Hic quoque ne ludus numero transcurrat inerti,
<avson. griph. 1.90> Ter decies ternos habeat deciesque nouenos.
