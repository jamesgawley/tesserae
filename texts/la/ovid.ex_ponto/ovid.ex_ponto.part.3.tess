<ovid. pont. 3 1.1> Aequor Iasonio pulsatum remige primum,
<ovid. pont. 3 1.2> Quaeque nec hoste fero nec niue, terra, cares,
<ovid. pont. 3 1.3> Ecquod erit tempus quo uos ego Naso relinquam
<ovid. pont. 3 1.4> In minus hostili iussus abesse loco?
<ovid. pont. 3 1.5> An mihi barbaria uiuendum semper in ista,
<ovid. pont. 3 1.6> Inque Tomitana condar oportet humo?
<ovid. pont. 3 1.7> Pace tua, si pax ulla est tua, Pontica tellus,
<ovid. pont. 3 1.8> Finitimus rapido quam terit hostis equo,
<ovid. pont. 3 1.9> Pace tua dixisse uelim, tu pessima duro
<ovid. pont. 3 1.10> Pars es in exilio, tu mala nostra grauas.
<ovid. pont. 3 1.11> Tu neque uer sentis cinctum florente corona,
<ovid. pont. 3 1.12> Tu neque messorum corpora nuda uides.
<ovid. pont. 3 1.13> Nec tibi pampineas autumnus porrigit uuas:
<ovid. pont. 3 1.14> Cuncta sed immodicum tempora frigus habet.
<ovid. pont. 3 1.15> Tu glacie freta uincta uides, et in aequore piscis
<ovid. pont. 3 1.16> Inclusus tecta saepe natauit aqua.
<ovid. pont. 3 1.17> Nec tibi sunt fontes, laticis nisi paene marini,
<ovid. pont. 3 1.18> Qui potus dubium sistat alatne sitim.
<ovid. pont. 3 1.19> Rara, neque haec felix, in apertis eminet aruis
<ovid. pont. 3 1.20> Arbor, et in terra est altera forma maris.
<ovid. pont. 3 1.21> Non auis obloquitur, siluis nisi siqua remota
<ovid. pont. 3 1.22> Aequoreas rauco gutture potat aquas.
<ovid. pont. 3 1.23> Tristia per uacuos horrent absinthia campos,
<ovid. pont. 3 1.24> Conueniensque suo messis amara loco.
<ovid. pont. 3 1.25> Adde metus, et quod murus pulsatur ab hoste,
<ovid. pont. 3 1.26> Tinctaque mortifera tabe sagitta madet,
<ovid. pont. 3 1.27> Quod procul haec, regio est et ab omni deuia cursu,
<ovid. pont. 3 1.28> Nec pede quo quisquam nec rate tutus eat.
<ovid. pont. 3 1.29> Non igitur mirum, finem quaerentibus horum
<ovid. pont. 3 1.30> Altera si nobis usque rogatur humus.
<ovid. pont. 3 1.31> Te magis est mirum non hoc euincere, coniunx,
<ovid. pont. 3 1.32> Inque meis lacrimas posse tenere malis.
<ovid. pont. 3 1.33> Quid facias, quaeris? quaeras hoc scilicet ipsum,
<ovid. pont. 3 1.34> Inuenies, uere si reperire uoles.
<ovid. pont. 3 1.35> Velle parum est: cupias, ut re potiaris, oportet,
<ovid. pont. 3 1.36> Et faciat somnos haec tibi cura breues.
<ovid. pont. 3 1.37> Velle reor multos: quis enim mihi tam sit iniquus,
<ovid. pont. 3 1.38> Optet ut exilium pace carere meum?
<ovid. pont. 3 1.39> Pectore te toto cunctisque incumbere neruis
<ovid. pont. 3 1.40> Et niti pro me nocte dieque decet.
<ovid. pont. 3 1.41> Vtque iuuent alii, tu debes uincere amicos,
<ovid. pont. 3 1.42> Vxor, et ad partis prima uenire tuas.
<ovid. pont. 3 1.43> Magna tibi imposita est nostris persona libellis:
<ovid. pont. 3 1.44> Coniugis exemplum diceris esse bonae.
<ovid. pont. 3 1.45> Hanc caue degeneres. ut sint praeconia nostra
<ovid. pont. 3 1.46> Vera, uide famae quod tuearis opus.
<ovid. pont. 3 1.47> Vt nihil ipse querar, tacito me fama queretur.
<ovid. pont. 3 1.48> Quae debet, fuerit ni tibi cura mei.
<ovid. pont. 3 1.49> Exposuit memet populo Fortuna uidendum,
<ovid. pont. 3 1.50> Et plus notitiae, quam fuit ante, dedit.
<ovid. pont. 3 1.51> Notior est factus Capaneus a fulminis ictu:
<ovid. pont. 3 1.52> Notus humo mersis Amphiaraus equis.
<ovid. pont. 3 1.53> Si minus errasset, notus minus esset Vlixes:
<ovid. pont. 3 1.54> Magna Philoctetae uulnere fama suo est.
<ovid. pont. 3 1.55> Si locus est aliquis tanta inter nomina paruis,
<ovid. pont. 3 1.56> Nos quoque conspicuos nostra ruina facit.
<ovid. pont. 3 1.57> Nec te nesciri patitur mea pagina, qua non
<ovid. pont. 3 1.58> Inferius Coa Bittide nomen habes.
<ovid. pont. 3 1.59> Quicquid ages igitur, scaena spectabere magna,
<ovid. pont. 3 1.60> Et pia non paucis testibus uxor eris.
<ovid. pont. 3 1.61> Crede mihi, quotiens laudaris carmine nostro,
<ovid. pont. 3 1.62> Qui legit has laudes, an mereare rogat.
<ovid. pont. 3 1.63> Vtque fauere reor plures uirtutibus istis,
<ovid. pont. 3 1.64> Sic tua non paucae carpere facta uolent.
<ovid. pont. 3 1.65> Quarum tu praesta ne liuor dicere possit
<ovid. pont. 3 1.66>"Haec est pro miseri lenta salute uiri."
<ovid. pont. 3 1.67> Cumque ego deficiam, nec possim ducere currum,
<ovid. pont. 3 1.68> Fac tu sustineas debile sola iugum.
<ovid. pont. 3 1.69> Ad medicum specto uenis fugientibus aeger:
<ovid. pont. 3 1.70> Vltima pars animae dum mihi restat, ades;
<ovid. pont. 3 1.71> Quodque ego praestarem, si te magis ipse ualerem,
<ovid. pont. 3 1.72> Id mihi, cum ualeas fortius ipsa, refer.
<ovid. pont. 3 1.73> Exigit hoc socialis amor foedusque maritum:
<ovid. pont. 3 1.74> Moribus hoc, coniunx, exigis ipsa tuis.
<ovid. pont. 3 1.75> Hoc domui debes, de qua censeris, ut illam
<ovid. pont. 3 1.76> Non magis officiis quam probitate colas.
<ovid. pont. 3 1.77> Cuncta licet facias, nisi eris laudabilis uxor,
<ovid. pont. 3 1.78> Non poterit credi Marcia culta tibi.
<ovid. pont. 3 1.79> Nec sumus indigni: nec, si uis uera fateri,
<ovid. pont. 3 1.80> Debetur meritis gratia nulla meis.
<ovid. pont. 3 1.81> Redditur illa quidem grandi cum faenore nobis,
<ovid. pont. 3 1.82> Nec te, si cupiat, laedere rumor habet.
<ovid. pont. 3 1.83> Sed tamen hoc factis adiunge prioribus unum,
<ovid. pont. 3 1.84> Pro nostris ut sis ambitiosa malis.
<ovid. pont. 3 1.85> Vt minus infesta iaceam regione labora,
<ovid. pont. 3 1.86> Clauda nec officii pars erit ulla tui.
<ovid. pont. 3 1.87> Magna peto, sed non tamen inuidiosa roganti:
<ovid. pont. 3 1.88> Vtque ea non teneas, tuta repulsa tua est.
<ovid. pont. 3 1.89> Nec mihi suscense, totiens si carmine nostro,
<ovid. pont. 3 1.90> Quod facis, ut facias, teque imitere, rogo.
<ovid. pont. 3 1.91> Fortibus assueuit tubicen prodesse, suoque
<ovid. pont. 3 1.92> Dux bene pugnantis incitat ore uiros.
<ovid. pont. 3 1.93> Nota tua est probitas testataque tempus in omne;
<ovid. pont. 3 1.94> Sit uirtus etiam non probitate minor.
<ovid. pont. 3 1.95> Non tibi Amazonia est pro me sumenda securis,
<ovid. pont. 3 1.96> Aut excisa leui pelta gerenda manu.
<ovid. pont. 3 1.97> Numen adorandum est, non ut mihi fiat amicum,
<ovid. pont. 3 1.98> Sed sit ut iratum, quam fuit ante, minus.
<ovid. pont. 3 1.99> Gratia si nulla est, lacrimae tibi gratia fient.
<ovid. pont. 3 1.100> Hac potes aut nulla parte mouere deos.
<ovid. pont. 3 1.101> Quae tibi ne desint, bene per mala nostra cauetur:
<ovid. pont. 3 1.102> Meque uiro flendi copia diues adest;
<ovid. pont. 3 1.103> Vtque meae res sunt, omni, puto, tempore flebis.
<ovid. pont. 3 1.104> Has fortuna tibi nostra ministrat opes.
<ovid. pont. 3 1.105> Si mea mors redimenda tua, quod abominor, esset
<ovid. pont. 3 1.106> Admeti coniunx, quam sequereris, erat.
<ovid. pont. 3 1.107> Aemula Penelopes fieres, si fraude pudica
<ovid. pont. 3 1.108> Instantis uelles fallere nupta procos.
<ovid. pont. 3 1.109> Si comes exstincti Manes sequerere mariti,
<ovid. pont. 3 1.110> Esset dux facti Laodamia tui.
<ovid. pont. 3 1.111> Iphias ante oculos tibi erat ponenda uolenti
<ovid. pont. 3 1.112> Corpus in accensos mittere forte rogos.
<ovid. pont. 3 1.113> Morte nihil opus est, nihil Icariotide tela.
<ovid. pont. 3 1.114> Caesaris est coniunx ore precanda tuo,
<ovid. pont. 3 1.115> Quae praestat uirtute sua, ne prisca uetustas
<ovid. pont. 3 1.116> Laude pudicitiae saecula nostra premat:
<ovid. pont. 3 1.117> Quae Veneris formam, mores Iunonis habendo
<ovid. pont. 3 1.118> Sola est caelesti digna reperta toro
<ovid. pont. 3 1.119> Quid trepidas et adire times? Non impia Procne
<ovid. pont. 3 1.120> Filiaue Aeetae uoce mouenda tua est,
<ovid. pont. 3 1.121> Nec nurus Aegypti, nec saeua Agamemnonis uxor,
<ovid. pont. 3 1.122> Scyllaque, quae Siculas inguine terret aquas,
<ovid. pont. 3 1.123> Telegoniue parens uertendis nata figuris,
<ovid. pont. 3 1.124> Nexaque nodosas angue Medusa comas,
<ovid. pont. 3 1.125> Femina sed princeps, in qua Fortuna uidere
<ovid. pont. 3 1.126> Se probat et caecae crimina falsa tulit:
<ovid. pont. 3 1.127> Qua nihil in terris ad finem solis ab ortu
<ovid. pont. 3 1.128> Clarius excepto Caesare mundus habet.
<ovid. pont. 3 1.129> Eligito tempus captatum saepe rogandi,
<ovid. pont. 3 1.130> Exeat aduersa ne tua nauis aqua.
<ovid. pont. 3 1.131> Non semper sacras reddunt oracula sortis,
<ovid. pont. 3 1.132> Ipsaque non omni tempore fana patent.
<ovid. pont. 3 1.133> Cum status urbis erit, qualem nunc auguror esse,
<ovid. pont. 3 1.134> Et nullus populi contrahet ora dolor,
<ovid. pont. 3 1.135> Cum domus Augusti, Capitoli more colenda,
<ovid. pont. 3 1.136> Laeta, quod est et sit, plenaque pacis erit,
<ovid. pont. 3 1.137> Tum tibi di faciant adeundi copia fiat,
<ovid. pont. 3 1.138> Profectura aliquid tum tua uerba putes.
<ovid. pont. 3 1.139> Siquid aget maius, differ tua coepta caueque
<ovid. pont. 3 1.140> Spem festinando praecipitare meam.
<ovid. pont. 3 1.141> Nec rursus iubeo dum sit uacuissima quaeras:
<ovid. pont. 3 1.142> Corporis ad curam uix uacat illa sui.
<ovid. pont. 3 1.143> Curia cum patribus fuerit stipata uerendis,
<ovid. pont. 3 1.144> Per rerum turbam tu quoque oportet eas.
<ovid. pont. 3 1.145> Cum tibi contigerit uultum Iunonis adire,
<ovid. pont. 3 1.146> Fac sis personae, quam tueare, memor.
<ovid. pont. 3 1.147> Nec factum defende meum: mala causa silenda est.
<ovid. pont. 3 1.148> Nil nisi sollicitae sint tua uerba preces.
<ovid. pont. 3 1.149> Tum lacrimis demenda mora est, summissaque terra
<ovid. pont. 3 1.150> Ad non mortalis brachia tende pedes.
<ovid. pont. 3 1.151> Tum pete nil aliud, saeuo nisi ab hoste recedam
<ovid. pont. 3 1.152> Hostem Fortunam sit satis esse mihi.
<ovid. pont. 3 1.153> Plura quidem subeunt, sed sunt turbata timore;
<ovid. pont. 3 1.154> Haec quoque uix poteris uoce tremente loqui.
<ovid. pont. 3 1.155> Suspicor hoc damno fore non tibi. sentiet illa
<ovid. pont. 3 1.156> Te maiestatem pertimuisse suam.
<ovid. pont. 3 1.157> Nec, tua si fletu scindentur uerba, nocebit:
<ovid. pont. 3 1.158> Interdum lacrimae pondera uocis habent.
<ovid. pont. 3 1.159> Lux etiam coeptis facito bona talibus adsit
<ovid. pont. 3 1.160> Horaque conueniens auspiciumque fauens.
<ovid. pont. 3 1.161> Sed prius imposito sanctis altaribus igni
<ovid. pont. 3 1.162> Tura fer ad magnos uinaque pura deos.
<ovid. pont. 3 1.163> E quibus ante omnis Augustum numen adora
<ovid. pont. 3 1.164> Progeniemque piam participemque tori.
<ovid. pont. 3 1.165> Sint utinam mites solito tibi more tuasque
<ovid. pont. 3 1.166> Non duris lacrimas uultibus aspiciant.
<ovid. pont. 3 2.1> Quam legis a nobis missam tibi, Cotta, salutem,
<ovid. pont. 3 2.2> Missa sit ut uere perueniatque, precor.
<ovid. pont. 3 2.3> Namque meis sospes multum cruciatibus aufers,
<ovid. pont. 3 2.4> Atque sit in nobis pars bona salua facis.
<ovid. pont. 3 2.5> Cumque labent aliqui iactataque uela relinquant,
<ovid. pont. 3 2.6> Tu lacerae remanes ancora sola rati.
<ovid. pont. 3 2.7> Grata tua est igitur pietas. ignoscimus illis
<ovid. pont. 3 2.8> Qui cum Fortuna terga dedere fugae.
<ovid. pont. 3 2.9> Cum feriant unum, non unum fulmina terrent,
<ovid. pont. 3 2.10> Iunctaque percusso turba pauere solet:
<ovid. pont. 3 2.11> Cumque dedit paries uenturae signa ruinae,
<ovid. pont. 3 2.12> Sollicito uacuus fit locus ille metu.
<ovid. pont. 3 2.13> Quis non e timidis aegri contagia uitat,
<ovid. pont. 3 2.14> Vicinum metuens ne trahat inde malum?
<ovid. pont. 3 2.15> Me quoque amicorum nimio terrore metuque,
<ovid. pont. 3 2.16> Non odio, quidam destituere mei.
<ovid. pont. 3 2.17> Non illis pietas, non officiosa uoluntas
<ovid. pont. 3 2.18> Defuit: aduersos extimuere deos.
<ovid. pont. 3 2.19> Vtque magis cauti possunt timidique uideri,
<ovid. pont. 3 2.20> Sic appellari non meruere mali.
<ovid. pont. 3 2.21> Aut meus excusat caros ita candor amicos,
<ovid. pont. 3 2.22> Vtque habeant de me crimina nulla, fauet.
<ovid. pont. 3 2.23> Sint hi contenti uenia, iactentque licebit
<ovid. pont. 3 2.24> Purgari factum me quoque teste suum.
<ovid. pont. 3 2.25> Pars estis pauci melior, qui rebus in artis
<ovid. pont. 3 2.26> Ferre mihi nullam turpe putastis opem.
<ovid. pont. 3 2.27> Tunc igitur meriti morietur gratia uestri,
<ovid. pont. 3 2.28> Cum cinis absumpto corpore factus ero.
<ovid. pont. 3 2.29> Fallor, et illa meae superabit tempora uitae,
<ovid. pont. 3 2.30> Si tamen a memori posteritate legar.
<ovid. pont. 3 2.31> Corpora debentur maestis exsanguia bustis:
<ovid. pont. 3 2.32> Effugiunt structos nomen honorque rogos.
<ovid. pont. 3 2.33> Occidit et Theseus et qui comitauit Oreste:
<ovid. pont. 3 2.34> Sed tamen in laudes uiuit uterque suas.
<ovid. pont. 3 2.35> Vos etiam seri laudabunt saepe nepotes,
<ovid. pont. 3 2.36> Claraque erit scriptis gloria uestra meis.
<ovid. pont. 3 2.37> Hic quoque Sauromatae iam uos nouere Getaeque,
<ovid. pont. 3 2.38> Et tales animos barbara turba probat.
<ovid. pont. 3 2.39> Cumque ego de uestra nuper probitate referrem
<ovid. pont. 3 2.40>(Nam didici Getice Sarmaticeque loqui),
<ovid. pont. 3 2.41> Forte senex quidam, coetu cum staret in illo,
<ovid. pont. 3 2.42> Reddidit ad nostros talia uerba sonos:
<ovid. pont. 3 2.43>"Nos quoque amicitiae nomen, bone, nouimus, hospes,
<ovid. pont. 3 2.44> Quos procul a uobis Pontus et Hister habet.
<ovid. pont. 3 2.45> Est locus in Scythia, Tauros dixere priores
<ovid. pont. 3 2.46> Qui Getica longe non ita distat humo.
<ovid. pont. 3 2.47> Hac ego sum terra (patriae nec paenitet) ortus:
<ovid. pont. 3 2.48> Consortem Phoebi gens colit illa deam.
<ovid. pont. 3 2.49> Templa manent hodie uastis innixa columnis,
<ovid. pont. 3 2.50> Perque quater denos itur in illa gradus.
<ovid. pont. 3 2.51> Fama refert illic signum caeleste fuisse:
<ovid. pont. 3 2.52> Quoque minus dubites, stat basis orba dea:
<ovid. pont. 3 2.53> Araque, quae fuerat natura candida saxi,
<ovid. pont. 3 2.54> Decolor affuso tincta cruore rubet.
<ovid. pont. 3 2.55> Femina sacra facit taedae non nota iugali,
<ovid. pont. 3 2.56> Quae superat Scythicas nobilitate nurus.
<ovid. pont. 3 2.57> Sacrifici genus est, sic instituere parentes,
<ovid. pont. 3 2.58> Aduena uirgineo caesus ut ense cadat.
<ovid. pont. 3 2.59> Regna Thoans habuit Maeotide clarus in ora,
<ovid. pont. 3 2.60> Nec fuit Euxinis notior alter aquis.
<ovid. pont. 3 2.61> Sceptra tenente illo liquidas fecisse per auras
<ovid. pont. 3 2.62> Nescioquam dicunt Iphigenian iter.
<ovid. pont. 3 2.63> Quam leuibus uentis sub nube per aethera uectam
<ovid. pont. 3 2.64> Creditur his Phoebe deposuisse locis.
<ovid. pont. 3 2.65> Praefuerat templo multos ea rite per annos,
<ovid. pont. 3 2.66> Inuita peragens tristia sacra manu:
<ovid. pont. 3 2.67> Cum duo uelifera iuuenes uenere carina
<ovid. pont. 3 2.68> Presseruntque suo litora nostra pede.
<ovid. pont. 3 2.69> Par fuit his aetas et amor, quorum alter Orestes,
<ovid. pont. 3 2.70> Alter erat Pylades: nomina fama tenet.
<ovid. pont. 3 2.71> Protinus immitem Triuiae ducuntur ad aram.
<ovid. pont. 3 2.72> Euincti geminas ad sua terga manus.
<ovid. pont. 3 2.73> Spargit aqua captos lustrali Graia sacerdos,
<ovid. pont. 3 2.74> Ambiat ut fuluas infula longa comas.
<ovid. pont. 3 2.75> Dumque parat sacrum, dum uelat tempora uittis,
<ovid. pont. 3 2.76> Dum tardae causas inuenit ipsa morae,
<ovid. pont. 3 2.77>"Non ego crudelis, iuuenes, (ignoscite)" dixit
<ovid. pont. 3 2.78>"Sacra suo facio barbariora loco.
<ovid. pont. 3 2.79> Ritus is est gentis. qua uos tamen urbe uenitis?
<ovid. pont. 3 2.80> Quodue parum fausta puppe petistis iter?"
<ovid. pont. 3 2.81> Dixit, et audito patriae pia nomine uirgo
<ovid. pont. 3 2.82> Consortes urbis comperit esse suae.
<ovid. pont. 3 2.83>"Alter ut e uobis" inquit "cadat hostia sacris,
<ovid. pont. 3 2.84> Ad patrias sedes nuntius alter eat."
<ovid. pont. 3 2.85> Ire iubet Pylades carum periturus Oresten;
<ovid. pont. 3 2.86> Hic negat inque uices pugnat uterque mori.
<ovid. pont. 3 2.87> Extitit hoc unum, quo non conuenerit illis:
<ovid. pont. 3 2.88> Cetera par concors et sine lite fuit.
<ovid. pont. 3 2.89> Dum peragunt pulchri iuuenes certamen amoris,
<ovid. pont. 3 2.90> Ad fratrem scriptas exarat illa notas.
<ovid. pont. 3 2.91> Ad fratrem mandata dabat. cuique illa dabantur
<ovid. pont. 3 2.92>(Humanos casus aspice) frater erat.
<ovid. pont. 3 2.93> Nec mora, de templo rapiunt simulacra Dianae,
<ovid. pont. 3 2.94> Clamque per immensas puppe feruntur aquas.
<ovid. pont. 3 2.95> Mirus amor iuuenum: quamuis abiere tot anni,
<ovid. pont. 3 2.96> In Scythia magnum nunc quoque nomen habent."
<ovid. pont. 3 2.97> Fabula narrata est postquam uulgaris ab illo,
<ovid. pont. 3 2.98> Laudarunt omnes facta piamque fidem.
<ovid. pont. 3 2.99> Scilicet hac etiam, qua nulla ferocior ora est,
<ovid. pont. 3 2.100> Nomen amicitiae barbara corda mouet.
<ovid. pont. 3 2.101> Quid facere Ausonia geniti debetis in urbe,
<ovid. pont. 3 2.102> Cum tangant duros talia facta Getas?
<ovid. pont. 3 2.103> Adde quod est animus semper tibi mitis, et altae
<ovid. pont. 3 2.104> Indicium mores nobilitatis habent,
<ovid. pont. 3 2.105> Quos Volesus patrii cognoscat nominis auctor,
<ovid. pont. 3 2.106> Quos Numa materni non neget esse suos,
<ovid. pont. 3 2.107> Adiectique probent genetiua ad nomina Cottae,
<ovid. pont. 3 2.108> Si tu non esses, interitura domus.
<ovid. pont. 3 2.109> Digne uir hac serie, lasso succurrere amico
<ovid. pont. 3 2.110> Conueniens istis moribus esse puta.
<ovid. pont. 3 3.1> Si uacat exiguum profugo dare tempus amico,
<ovid. pont. 3 3.2> O sidus Fabiae, Maxime, gentis, ades,
<ovid. pont. 3 3.3> Dum tibi quae uidi refero, seu corporis umbra
<ovid. pont. 3 3.4> Seu ueri species seu fuit ille sopor.
<ovid. pont. 3 3.5> Nox erat et bifores intrabat luna fenestras,
<ovid. pont. 3 3.6> Mense fere medio quanta nitere solet.
<ovid. pont. 3 3.7> Publica me requies curarum somnus habebat,
<ovid. pont. 3 3.8> Fusaque erant toto languida membra toro,
<ovid. pont. 3 3.9> Cum subito pinnis agitatus inhorruit aer,
<ovid. pont. 3 3.10> Et gemuit paruo mota fenestra sono.
<ovid. pont. 3 3.11> Territus in cubitum releuo mea membra sinistrum,
<ovid. pont. 3 3.12> Pulsus et e trepido pectore somnus abit.
<ovid. pont. 3 3.13> Stabat Amor, uultu non quo prius esse solebat,
<ovid. pont. 3 3.14> Fulcra tenens laeua tristis acerna manu,
<ovid. pont. 3 3.15> Nec torquem collo, nec habens crinale capillo,
<ovid. pont. 3 3.16> Nec bene dispositas comptus, ut ante, comas.
<ovid. pont. 3 3.17> Horrida pendebant molles super ora capilli,
<ovid. pont. 3 3.18> Et uisa est oculis horrida pinna meis,
<ovid. pont. 3 3.19> Qualis in aeriae tergo solet esse columbae,
<ovid. pont. 3 3.20> Tractatam multae quam tetigere manus.
<ovid. pont. 3 3.21> Hunc simul agnoui, neque enim mihi notior alter,
<ovid. pont. 3 3.22> Talibus affata est libera lingua sonis:
<ovid. pont. 3 3.23>"O puer, exilii decepto causa magistro,
<ovid. pont. 3 3.24> Quem fuit utilius non docuisse mihi,
<ovid. pont. 3 3.25> Huc quoque uenisti, pax est ubi tempore nullo,
<ovid. pont. 3 3.26> Et coit astrictis barbarus Hister aquis?
<ovid. pont. 3 3.27> Quae tibi causa uiae, nisi uti mala nostra uideres?
<ovid. pont. 3 3.28> Quae sunt, si nescis, inuidiosa tibi.
<ovid. pont. 3 3.29> Tu mihi dictasti iuuenalia carmina primus:
<ovid. pont. 3 3.30> Apposui senis te duce quinque pedes.
<ovid. pont. 3 3.31> Nec me Maeonio consurgere carmine nec me
<ovid. pont. 3 3.32> Dicere magnorum passus es acta ducum.
<ovid. pont. 3 3.33> Forsitan exiguas, aliquas tamen, arcus et ignes
<ovid. pont. 3 3.34> Ingenii uires comminuere mei.
<ovid. pont. 3 3.35> Namque ego dum canto tua regna tuaeque parentis,
<ovid. pont. 3 3.36> In nullum mea mens grande uacauit opus.
<ovid. pont. 3 3.37> Nec satis hoc fuerat. stulto quoque carmine feci,
<ovid. pont. 3 3.38> Artibus ut posses non rudis esse meis.
<ovid. pont. 3 3.39> Pro quibus exilium misero est mihi reddita merces.
<ovid. pont. 3 3.40> Id quoque in extremis et sine pace locis.
<ovid. pont. 3 3.41> At non Chionides Eumolpus in Orphea talis,
<ovid. pont. 3 3.42> In Phryga nec Satyrum talis Olympus erat,
<ovid. pont. 3 3.43> Praemia nec Chiron ab Achille talia cepit,
<ovid. pont. 3 3.44> Pythagoraeque ferunt non nocuisse Numam.
<ovid. pont. 3 3.45> Nomina neu referam longum collecta per aeuum,
<ovid. pont. 3 3.46> Discipulo perii solus ab ipse meo.
<ovid. pont. 3 3.47> Dum damus arma tibi, dum te, lasciue, docemus,
<ovid. pont. 3 3.48> Haec te discipulo dona magister habet.
<ovid. pont. 3 3.49> Scis tamen, et liquido iuratus dicere possis,
<ovid. pont. 3 3.50> Non me legitimos sollicitasse toros.
<ovid. pont. 3 3.51> Scripsimus haec illis, quarum nec uitta pudicos
<ovid. pont. 3 3.52> Contingit crines nec stola longa pedes.
<ovid. pont. 3 3.53> Dic, precor, ecquando didicisti fallere nuptas,
<ovid. pont. 3 3.54> Et facere incertum per mea iussa genus?
<ovid. pont. 3 3.55> An sit ab his omnis rigide summota libellis,
<ovid. pont. 3 3.56> Quam lex furtiuos arcet habere uiros?
<ovid. pont. 3 3.57> Quid tamen hoc prodest, uetiti si lege seuera
<ovid. pont. 3 3.58> Credor adulterii composuisse notas?
<ovid. pont. 3 3.59> At tu, sic habeas ferientes cuncta sagittas,
<ovid. pont. 3 3.60> Sic numquam rapido lampades igne uacent,
<ovid. pont. 3 3.61> Sic regat imperium terrasque coerceat omnis
<ovid. pont. 3 3.62> Caesar, ab Aenea qui tibi fratre tuus,
<ovid. pont. 3 3.63> Effice, sit nobis non implacabilis ira,
<ovid. pont. 3 3.64> Meque loco plecti commodiore uelit."
<ovid. pont. 3 3.65> Haec ego uisus eram puero dixisse uolucri,
<ovid. pont. 3 3.66> Hos uisus nobis ille dedisse sonos:
<ovid. pont. 3 3.67> Per mea tela, faces, et per mea tela, sagittas,
<ovid. pont. 3 3.68> Per matrem iuro Caesareumque caput,
<ovid. pont. 3 3.69> Nil nisi concessum nos te didicisse magistro,
<ovid. pont. 3 3.70> Artibus et nullum crimen inesse tuis.
<ovid. pont. 3 3.71> Vtque hoc, sic utinam defendere cetera possem!
<ovid. pont. 3 3.72> Scis aliud, quod te laeserit, esse, magis.
<ovid. pont. 3 3.73> Quicquid id est (neque enim debet dolor ipse referri,
<ovid. pont. 3 3.74> Nec potes a culpa dicere abesse tua)
<ovid. pont. 3 3.75> Tu licet erroris sub imagine crimen obumbres,
<ovid. pont. 3 3.76> Non grauior merito iudicis ira fuit.
<ovid. pont. 3 3.77> Vt tamen aspicerem consolarerque iacentem,
<ovid. pont. 3 3.78> Lapsa per immensas est mea pinna uias.
<ovid. pont. 3 3.79> Haec loca tum primum uidi, cum matre rogante
<ovid. pont. 3 3.80> Phasias est telis fixa puella meis.
<ovid. pont. 3 3.81> Quae nunc cur iterum post saecula longa reuisam,
<ovid. pont. 3 3.82> Tu facis, o castris miles amice meis.
<ovid. pont. 3 3.83> Pone metus igitur: mitescet Caesaris ira,
<ovid. pont. 3 3.84> Et ueniet uotis mollior hora tuis.
<ovid. pont. 3 3.85> Neue moram timeas, tempus, quod quaerimus, instat,
<ovid. pont. 3 3.86> Cunctaque laetitiae plena triumphus habet.
<ovid. pont. 3 3.87> Dum domus et nati, dum mater Liuia gaudet,
<ovid. pont. 3 3.88> Dum gaudes, patriae magne ducisque pater,
<ovid. pont. 3 3.89> Dum sibi gratatur populus, totamque per urbem
<ovid. pont. 3 3.90> Omnis odoratis ignibus ara calet,
<ovid. pont. 3 3.91> Dum faciles aditus praebet uenerabile templum,
<ovid. pont. 3 3.92> Sperandum est nostras posse ualere preces."
<ovid. pont. 3 3.93> Dixit, et aut ille est tenues dilapsus in auras,
<ovid. pont. 3 3.94> Coeperunt sensus aut uigilare mei.
<ovid. pont. 3 3.95> Si dubitem, faueas quin his, o Maxime, dictis,
<ovid. pont. 3 3.96> Memnonio cycnos esse colore putem.
<ovid. pont. 3 3.97> Sed neque mutatur nigra pice lacteus umor,
<ovid. pont. 3 3.98> Nec, quod erat candens, fit terebinthus ebur.
<ovid. pont. 3 3.99> Conueniens animo genus est tibi, nobile namque
<ovid. pont. 3 3.100> Pectus et Herculeae simplicitatis habes.
<ovid. pont. 3 3.101> Liuor, iners uitium, mores non exit in altos,
<ovid. pont. 3 3.102> Vtque latens ima uipera serpit humo.
<ovid. pont. 3 3.103> Mens tua sublimis supra genus eminet ipsum,
<ovid. pont. 3 3.104> Grandius ingenio nec tibi nomen inest.
<ovid. pont. 3 3.105> Ergo alii noceant miseris optentque timeri,
<ovid. pont. 3 3.106> Tinctaque mordaci spicula felle gerant:
<ovid. pont. 3 3.107> At tua supplicibus domus est adsueta iuuandis,
<ovid. pont. 3 3.108> In quorum numero me, precor, esse uelis.
<ovid. pont. 3 4.1> Haec tibi non uanam portantia uerba salutem
<ovid. pont. 3 4.2> Naso Tomitana mittit ab urbe tuus,
<ovid. pont. 3 4.3> Vtque suo faueas mandat, Rufine, triumpho,
<ovid. pont. 3 4.4> In uestras uenit si tamen ille manus.
<ovid. pont. 3 4.5> Est opus exiguum uestrisque paratibus impar:
<ovid. pont. 3 4.6> Quale tamen cumque est, ut tueare, rogo.
<ovid. pont. 3 4.7> Firma ualent per se, nullumque Machaona quaerunt.
<ovid. pont. 3 4.8> Ad medicam dubius confugit aeger opem.
<ovid. pont. 3 4.9> Non opus est magnis placido lectore poetis:
<ovid. pont. 3 4.10> Quamlibet inuitum difficilemque tenent.
<ovid. pont. 3 4.11> Nos, quibus ingenium longi minuere labores,
<ovid. pont. 3 4.12> Aut etiam nullum forsitan ante fuit,
<ovid. pont. 3 4.13> Viribus infirmi, uestro candore ualemus:
<ovid. pont. 3 4.14> Quod mihi si demas, omnia rapta putem.
<ovid. pont. 3 4.15> Cunctaque cum mea sint propenso nixa fauore,
<ovid. pont. 3 4.16> Praecipuum ueniae ius habet ille liber.
<ovid. pont. 3 4.17> Spectatum uates alii scripsere triumphum:
<ovid. pont. 3 4.18> Est aliquid memori uisa notare manu.
<ovid. pont. 3 4.19> Nos ea uix auidam uulgo captata per aurem
<ovid. pont. 3 4.20> Scripsimus, atque oculi fama fuere mei.
<ovid. pont. 3 4.21> Scilicet affectus similes, aut impetus idem
<ovid. pont. 3 4.22> Rebus ab auditis conspicuisque uenit!
<ovid. pont. 3 4.23> Nec nitor argenti, quem uos uidistis, et auri
<ovid. pont. 3 4.24> Quod mihi defuerit, purpuraque illa, queror:
<ovid. pont. 3 4.25> Sed loca, sed gentes formatae mille figuris
<ovid. pont. 3 4.26> Nutrissent carmen proeliaque ipsa meum,
<ovid. pont. 3 4.27> Et regum uultus, certissima pignora mentis,
<ovid. pont. 3 4.28> Iuuissent aliqua forsitan illud opus.
<ovid. pont. 3 4.29> Plausibus ex ipsis populi laetoque fauore
<ovid. pont. 3 4.30> Ingenium quoduis incaluisse potest:
<ovid. pont. 3 4.31> Tamque ego sumpsissem tali clamore uigorem,
<ovid. pont. 3 4.32> Quam rudis audita miles ad arma tuba.
<ovid. pont. 3 4.33> Pectora sint nobis niuibus glacieque licebit
<ovid. pont. 3 4.34> Atque hoc, quem patior, frigidiora loco,
<ovid. pont. 3 4.35> Illa ducis facies in curru stantis eburno
<ovid. pont. 3 4.36> Excuteret frigus sensibus omne meis.
<ovid. pont. 3 4.37> His ego defectus dubiisque auctoribus usus
<ovid. pont. 3 4.38> Ad uestri uenio iure fauoris opem.
<ovid. pont. 3 4.39> Nec mihi nota ducum nec sunt mihi nota locorum
<ovid. pont. 3 4.40> Nomina. materiam non habuere manus.
<ovid. pont. 3 4.41> Pars quota de tantis rebus, quam fama referre
<ovid. pont. 3 4.42> Aut aliquis nobis scribere posset, erat?
<ovid. pont. 3 4.43> Quo magis, o lector, debes ignoscere, si quid
<ovid. pont. 3 4.44> Erratum est illic praeteritumue mihi.
<ovid. pont. 3 4.45> Adde quod assidue domini meditata querelas
<ovid. pont. 3 4.46> Ad laetum carmen uix mea uersa lyra est.
<ovid. pont. 3 4.47> Vix bona post tanto quaerenti uerba subibant,
<ovid. pont. 3 4.48> Et gaudere aliquid res mihi uisa noua est.
<ovid. pont. 3 4.49> Vtque reformidant insuetum lumina solem,
<ovid. pont. 3 4.50> Sic ad laetitiam mens mea segnis erat.
<ovid. pont. 3 4.51> Est quoque cunctarum nouitas carissima rerum,
<ovid. pont. 3 4.52> Gratiaque officio, quod mora tardat, abest.
<ovid. pont. 3 4.53> Cetera certatim de magno scripta triumpho
<ovid. pont. 3 4.54> Iam pridem populi suspicor ore legi.
<ovid. pont. 3 4.55> Illa bibit sitiens lector, mea pocula plenus:
<ovid. pont. 3 4.56> Illa recens pota est, nostra tepebit aqua.
<ovid. pont. 3 4.57> Non ego cessaui, nec fecit inertia serum.
<ovid. pont. 3 4.58> Vltima me uasti sustinet ora freti.
<ovid. pont. 3 4.59> Dum uenit huc rumor properataque carmina fiunt
<ovid. pont. 3 4.60> Factaque eunt ad uos, annus abisse potest.
<ovid. pont. 3 4.61> Nec minimum refert, intacta rosaria primus,
<ovid. pont. 3 4.62> An sera carpas paene relicta manu.
<ovid. pont. 3 4.63> Quid mirum, lectis exhausto floribus horto,
<ovid. pont. 3 4.64> Si duce non facta est digna corona tuo?
<ovid. pont. 3 4.65> Deprecor hoc: uatum contra sua carmina ne quis
<ovid. pont. 3 4.66> Dicta putet! pro se Musa locuta mea est.
<ovid. pont. 3 4.67> Sunt mihi uobiscum communia sacra, poetae,
<ovid. pont. 3 4.68> In uestro miseris si licet esse choro.
<ovid. pont. 3 4.69> Magnaque pars animae mecum uixistis, amici:
<ovid. pont. 3 4.70> Hac ego uos absens nunc quoque parte colo.
<ovid. pont. 3 4.71> Sint igitur uestro mea commendata fauore
<ovid. pont. 3 4.72> Carmina, non possum pro quibus ipse loqui.
<ovid. pont. 3 4.73> Scripta placent a morte fere, quia laedere uiuos
<ovid. pont. 3 4.74> Liuor et iniusto carpere dente solet.
<ovid. pont. 3 4.75> Si genus est mortis male uiuere, terra moratur,
<ovid. pont. 3 4.76> Et desunt fatis sola sepulchra meis.
<ovid. pont. 3 4.77> Denique opus curae culpetur ut undique nostrae,
<ovid. pont. 3 4.78> Officium nemo qui reprehendat erit.
<ovid. pont. 3 4.79> Vt desint uires, tamen est laudanda uoluntas:
<ovid. pont. 3 4.80> Hac ego contentos auguror esse deos.
<ovid. pont. 3 4.81> Haec facit ut ueniat pauper quoque gratus ad aras,
<ovid. pont. 3 4.82> Et placeat caeso non minus agna boue.
<ovid. pont. 3 4.83> Res quoque tanta fuit quantae subsistere summo
<ovid. pont. 3 4.84> Aeneadum uati grande fuisset onus.
<ovid. pont. 3 4.85> Ferre etiam molles elegi tam uasta triumphi
<ovid. pont. 3 4.86> Pondera disparibus non potuere rotis.
<ovid. pont. 3 4.87> Quo pede nunc utar, dubia est sententia nobis:
<ovid. pont. 3 4.88> Alter enim de te, Rhene, triumphus adest.
<ovid. pont. 3 4.89> Irrita uotorum non sunt praesagia uatum:
<ovid. pont. 3 4.90> Danda Ioui laurus, dum prior illa uiret.
<ovid. pont. 3 4.91> Nec mea uerba legis, qui sum summotus ad Histrum,
<ovid. pont. 3 4.92> Non bene pacatis flumina pota Getis:
<ovid. pont. 3 4.93> Ista dei uox est, deus est in pectore nostro,
<ovid. pont. 3 4.94> Haec duce praedico uaticinorque deo.
<ovid. pont. 3 4.95> Quid cessas currum pompamque parare triumphis,
<ovid. pont. 3 4.96> Liuia? dant nullas iam tibi bella moras.
<ovid. pont. 3 4.97> Perfida damnatas Germania proicit hastas.
<ovid. pont. 3 4.98> Iam pondus dices omen habere meum.
<ovid. pont. 3 4.99> Crede, breuique fides aderit. geminabit honorem
<ovid. pont. 3 4.100> Filius, et iunctis, ut prius, ibit equis.
<ovid. pont. 3 4.101> Prome, quod inicias umeris uictoribus, ostrum:
<ovid. pont. 3 4.102> Ipsa potest solitum nosse corona caput:
<ovid. pont. 3 4.103> Scuta sed et galeae gemmis radientur et auro,
<ovid. pont. 3 4.104> Stentque super uinctos trunca tropaea uiros:
<ovid. pont. 3 4.105> Oppida turritis cingantur eburnea muris,
<ovid. pont. 3 4.106> Fictaque res uero more putetur agi.
<ovid. pont. 3 4.107> Squalidus immissos fracta sub harundine crines
<ovid. pont. 3 4.108> Rhenus et infectas sanguine portet aquas.
<ovid. pont. 3 4.109> Barbara iam capti poscunt insignia reges
<ovid. pont. 3 4.110> Textaque fortuna diuitiora sua,
<ovid. pont. 3 4.111> Et quae praeterea uirtus inuicta tuorum
<ovid. pont. 3 4.112> Saepe parata tibi, saepe paranda facit.
<ovid. pont. 3 4.113> Di, quorum monitu sumus euentura locuti,
<ovid. pont. 3 4.114> Verba, precor, celeri nostra probate fide.
<ovid. pont. 3 5.1> Quam legis, unde tibi mittatur epistula, quaeris?
<ovid. pont. 3 5.2> Hinc, ubi caeruleis iungitur Hister aquis.
<ovid. pont. 3 5.3> Vt regio dicta est succurrere debet et auctor,
<ovid. pont. 3 5.4> Laesus ab ingenio Naso poeta suo.
<ovid. pont. 3 5.5> Qui tibi quam mallet praesens afferre salutem,
<ovid. pont. 3 5.6> Mittit ab hirsutis, Maxime Cotta, Getis.
<ovid. pont. 3 5.7> Legimus, o iuuenis patrii non degener oris,
<ovid. pont. 3 5.8> Dicta tibi pleno uerba diserta foro.
<ovid. pont. 3 5.9> Quae quamquam lingua mihi sunt properante per horas
<ovid. pont. 3 5.10> Lecta satis multas, pauca fuisse queror.
<ovid. pont. 3 5.11> Plura sed haec feci relegendo saepe, nec umquam
<ovid. pont. 3 5.12> Non mihi, quam primo, grata fuere magis.
<ovid. pont. 3 5.13> Cumque nihil totiens lecta e dulcedine perdant,
<ovid. pont. 3 5.14> Viribus illa suis, non nouitate, placent.
<ovid. pont. 3 5.15> Felices quibus haec ipso cognoscere in actu
<ovid. pont. 3 5.16> Et tam facundo contigit ore frui!
<ovid. pont. 3 5.17> Nam, quamquam sapor est allata dulcis in unda,
<ovid. pont. 3 5.18> Gratius ex ipso fonte bibuntur aquae.
<ovid. pont. 3 5.19> Et magis adducto pomum decerpere ramo
<ovid. pont. 3 5.20> Quam de caelata sumere lance iuuat.
<ovid. pont. 3 5.21> At nisi peccassem, nisi me mea Musa fugasset
<ovid. pont. 3 5.22> Quod legi, tua uox exhibuisset opus,
<ovid. pont. 3 5.23> Vtque fui solitus, sedissem forsitan unus
<ovid. pont. 3 5.24> De centum iudex in tua uerba uiris,
<ovid. pont. 3 5.25> Maior et implesset praecordia nostra uoluptas,
<ovid. pont. 3 5.26> Cum traherer dictis adnueremque tuis.
<ovid. pont. 3 5.27> Quem quoniam fatum patria uobisque relictis
<ovid. pont. 3 5.28> Inter inhumanos maluit esse Getas,
<ovid. pont. 3 5.29> Quod licet, ut uidear tecum magis esse loquendo,
<ovid. pont. 3 5.30> Saepe, precor, studii pignora mitte tui,
<ovid. pont. 3 5.31> Exemploque meo, nisi dedignaris id ipsum,
<ovid. pont. 3 5.32> Vtere, quod nobis rectius ipse dares.
<ovid. pont. 3 5.33> Namque ego, qui perii iam pridem, Maxime, uobis,
<ovid. pont. 3 5.34> Ingenio nitor non periisse meo.
<ovid. pont. 3 5.35> Redde uicem, nec rara tui monimenta laboris
<ovid. pont. 3 5.36> Accipiant nostrae, grata futura, manus.
<ovid. pont. 3 5.37> Dic tamen, o iuuenis studiorum plene meorum,
<ovid. pont. 3 5.38> Ecquid ab his ipsis admoneare mei.
<ovid. pont. 3 5.39> Ecquid, ubi aut recitas factum modo carmen amicis,
<ovid. pont. 3 5.40> Aut, quod saepe soles, exigis ut recitent,
<ovid. pont. 3 5.41> Quaeror, ut interdum tua mens, oblita quid absit,
<ovid. pont. 3 5.42> Nescio quid certe sentit abesse sui,
<ovid. pont. 3 5.43> Vtque loqui multum de me praesente solebas,
<ovid. pont. 3 5.44> Nunc quoque Nasonis nomen in ore tuo est?
<ovid. pont. 3 5.45> Ipse quidem Getico peream uiolatus ab arcu
<ovid. pont. 3 5.46>(Et sit periuri quam prope poena, uides)
<ovid. pont. 3 5.47> Te nisi momentis uideo paene omnibus absens.
<ovid. pont. 3 5.48> Gratia quod menti quolibet ire licet.
<ovid. pont. 3 5.49> Hac ubi perueni nulli cernendus in urbem,
<ovid. pont. 3 5.50> Saepe loquor tecum, saepe loquente fruor.
<ovid. pont. 3 5.51> Tum mihi difficile est, quam sit bene, dicere, quamque
<ovid. pont. 3 5.52> Candida iudiciis illa sit hora meis.
<ovid. pont. 3 5.53> Tum me, si qua fides, caelesti sede receptum
<ovid. pont. 3 5.54> Cum fortunatis suspicor esse deis.
<ovid. pont. 3 5.55> Rursus ubi huc redii, caelum superosque relinquo,
<ovid. pont. 3 5.56> A Styge nec longe Pontica distat humus.
<ovid. pont. 3 5.57> Vnde ego si fato nitor prohibente reuerti,
<ovid. pont. 3 5.58> Spem sine profectu, Maxime, tolle mihi.
<ovid. pont. 3 6.1> Naso suo (posuit nomen quam paene!) sodali
<ovid. pont. 3 6.2> Mittit ab Euxinis hoc breue carmen aquis.
<ovid. pont. 3 6.3> At si cauta parum scripsisset dextra quis esses,
<ovid. pont. 3 6.4> Forsitan officio parta querela foret.
<ovid. pont. 3 6.5> Cur tamen, hoc aliis tutum credentibus, unus,
<ovid. pont. 3 6.6> Appellent ne te carmina nostra, rogas?
<ovid. pont. 3 6.7> Quanta sit in media clementia Caesaris ira,
<ovid. pont. 3 6.8> Si nescis, ex me certior esse potes.
<ovid. pont. 3 6.9> Huic ego, quam patior, nil possem demere poenae,
<ovid. pont. 3 6.10> Si iudex meriti cogerer esse mei.
<ovid. pont. 3 6.11> Non uetat ille sui quemquam meminisse sodalis,
<ovid. pont. 3 6.12> Nec prohibet tibi me scribere teque mihi.
<ovid. pont. 3 6.13> Nec scelus admittas, si consoleris amicum,
<ovid. pont. 3 6.14> Mollibus et uerbis aspera fata leues.
<ovid. pont. 3 6.15> Cur, dum tuta times, facis ut reuerentia talis
<ovid. pont. 3 6.16> Fiat in Augustos inuidiosa deos?
<ovid. pont. 3 6.17> Fulminis afflatos interdum uiuere telis
<ovid. pont. 3 6.18> Vidimus et refici, non prohibente Ioue.
<ovid. pont. 3 6.19> Nec, quia Neptunus nauem lacerarat Vlixis,
<ovid. pont. 3 6.20> Leucothea nanti ferre negauit opem.
<ovid. pont. 3 6.21> Crede mihi, miseris caelestia numina parcunt,
<ovid. pont. 3 6.22> Nec semper laesos et sine fine premunt.
<ovid. pont. 3 6.23> Principe nec nostro deus est moderatior ullus
<ovid. pont. 3 6.24> Iustitia uires temperat ille suas.
<ovid. pont. 3 6.25> Nuper eam Caesar facto de marmore templo,
<ovid. pont. 3 6.26> Iampridem posuit mentis in aede suae.
<ovid. pont. 3 6.27> Iuppiter in multos temeraria fulmina torquet,
<ovid. pont. 3 6.28> Qui poenam culpa non meruere pati.
<ovid. pont. 3 6.29> Obruerit cum tot saeuis deus aequoris undis,
<ovid. pont. 3 6.30> Ex illis mergi pars quota digna fuit?
<ovid. pont. 3 6.31> Cum pereant acie fortissima quaeque, uel ipso
<ovid. pont. 3 6.32> Iudice dilectus Martis iniquus erit.
<ovid. pont. 3 6.33> At si forte uelis in nos inquirere, nemo est
<ovid. pont. 3 6.34> Qui se, quod patitur, commeruisse neget.
<ovid. pont. 3 6.35> Adde quod exstinctos uel aqua uel Marte uel igni
<ovid. pont. 3 6.36> Nulla potest iterum restituisse dies.
<ovid. pont. 3 6.37> Restituit multos aut poenae parte leuauit
<ovid. pont. 3 6.38> Caesar: et in multis me, precor, esse uelit.
<ovid. pont. 3 6.39> At tu, cum tali populus sub principe simus,
<ovid. pont. 3 6.40> Alloquio profugi credis inesse metum?
<ovid. pont. 3 6.41> Forsitan haec domino Busiride iure timeres,
<ovid. pont. 3 6.42> Aut solito clausos urere in aere uiros.
<ovid. pont. 3 6.43> Desine mitem animum uano infamare timore.
<ovid. pont. 3 6.44> Saeua quid in placidis saxa uereris aquis?
<ovid. pont. 3 6.45> Ipse ego quod primo scripsi sine nomine uobis,
<ovid. pont. 3 6.46> Vix excusari posse mihi uideor.
<ovid. pont. 3 6.47> Sed pauor attonito rationis ademerat usum,
<ovid. pont. 3 6.48> Cesserat omne nouis consiliumque malis,
<ovid. pont. 3 6.49> Fortunamque meam metuens, non uindicis iram,
<ovid. pont. 3 6.50> Terrebar titulo nominis ipse mei.
<ovid. pont. 3 6.51> Hactenus admonitus memori concede poetae
<ovid. pont. 3 6.52> Ponat ut in chartis nomina cara suis.
<ovid. pont. 3 6.53> Turpe erit ambobus, longo mihi proximus usu
<ovid. pont. 3 6.54> Si nulla libri parte legere mei.
<ovid. pont. 3 6.55> Ne tamen iste metus somnos tibi rumpere possit,
<ovid. pont. 3 6.56> Non ultra, quam uis, officiosus ero,
<ovid. pont. 3 6.57> Teque tegam, qui sis, nisi cum permiseris ipse
<ovid. pont. 3 6.58> Cogetur nemo munus habere meum.
<ovid. pont. 3 6.59> Tu modo, quem poteras uel aperte tutus amare,
<ovid. pont. 3 6.60> Si res est anceps ista, latenter ama.
<ovid. pont. 3 7.1> Verba mihi desunt eadem tam saepe roganti.
<ovid. pont. 3 7.2> Iamque pudet uanas fine carere preces.
<ovid. pont. 3 7.3> Taedia consimili fieri de carmine uobis,
<ovid. pont. 3 7.4> Quidque petam cunctos edidicisse reor.
<ovid. pont. 3 7.5> Nostraque quid portet iam nostis epistula, quamuis
<ovid. pont. 3 7.6> Cera sit a uinclis non labefacta meis.
<ovid. pont. 3 7.7> Ergo mutetur scripti sententia nostri,
<ovid. pont. 3 7.8> Ne totiens contra, quam rapit amnis, eam.
<ovid. pont. 3 7.9> Quod bene de uobis speraui, ignoscite, amici:
<ovid. pont. 3 7.10> Talia peccandi iam mihi finis erit.
<ovid. pont. 3 7.11> Nec grauis uxori dicar: quae scilicet in me
<ovid. pont. 3 7.12> Quam proba tam timida est experiensque parum.
<ovid. pont. 3 7.13> Hoc quoque, Naso, feres: etenim peiora tulisti.
<ovid. pont. 3 7.14> Iam tibi sentiri sarcina nulla potest.
<ovid. pont. 3 7.15> Ductus ab armento taurus detrectet aratrum,
<ovid. pont. 3 7.16> Subtrahat et duro colla nouella iugo.
<ovid. pont. 3 7.17> Nos, quibus adsueuit fatum crudeliter uti,
<ovid. pont. 3 7.18> Ad mala iam pridem non sumus ulla rudes.
<ovid. pont. 3 7.19> Venimus in Geticos fines: moriamur in illis,
<ovid. pont. 3 7.20> Parcaque ad extremum qua mea coepit eat.
<ovid. pont. 3 7.21> Spem iuuat amplecti, quae non iuuat irrita semper:
<ovid. pont. 3 7.22> Et fieri cupias siqua futura putes.
<ovid. pont. 3 7.23> Proximus huic gradus est bene desperare salutem,
<ovid. pont. 3 7.24> Seque semel uera scire perisse fide.
<ovid. pont. 3 7.25> Curando fieri quaedam maiora uidemus
<ovid. pont. 3 7.26> Vulnera, quae melius non tetigisse fuit.
<ovid. pont. 3 7.27> Mitius ille perit subita qui mergitur unda,
<ovid. pont. 3 7.28> Quam sua qui tumidis brachia lassat aquis.
<ovid. pont. 3 7.29> Cur ego concepi Scythicis me posse carere
<ovid. pont. 3 7.30> Finibus et terra prosperiore frui?
<ovid. pont. 3 7.31> Cur aliquid de me speraui lenius umquam?
<ovid. pont. 3 7.32> An fortuna mihi sic mea nota fuit?
<ovid. pont. 3 7.33> Torqueor en grauius, repetitaque forma locorum
<ovid. pont. 3 7.34> Exilium renouat triste recensque facit.
<ovid. pont. 3 7.35> Est tamen utilius, studium cessare meorum,
<ovid. pont. 3 7.36> Quam, quas admorint, non ualuisse preces.
<ovid. pont. 3 7.37> Magna quidem res est, quam non audetis, amici:
<ovid. pont. 3 7.38> Sed si quis peteret, qui dare uellet, erat.
<ovid. pont. 3 7.39> Dummodo non nobis hoc Caesaris ira negarit,
<ovid. pont. 3 7.40> Fortiter Euxinis immoriemur aquis.
<ovid. pont. 3 8.1> Quae tibi quaerebam memorem testantia curam
<ovid. pont. 3 8.2> Dona Tomitanus mittere posset ager.
<ovid. pont. 3 8.3> Dignus es argento, fuluo quoque dignior auro,
<ovid. pont. 3 8.4> Sed te, cum donas, ista iuuare solent.
<ovid. pont. 3 8.5> Nec tamen haec loca sunt ullo pretiosa metallo:
<ovid. pont. 3 8.6> Hostis ab agricola uix sinit illa fodi.
<ovid. pont. 3 8.7> Purpura saepe tuos fulgens praetexit amictus.
<ovid. pont. 3 8.8> Sed non Sarmatico tingitur illa mari.
<ovid. pont. 3 8.9> Vellera dura ferunt pecudes, et Palladis uti
<ovid. pont. 3 8.10> Arte Tomitanae non didicere nurus.
<ovid. pont. 3 8.11> Femina pro lana Cerealia munera frangit,
<ovid. pont. 3 8.12> Suppositoque grauem uertice portat aquam.
<ovid. pont. 3 8.13> Non hic pampineis amicitur uitibus ulmus,
<ovid. pont. 3 8.14> Nulla premunt ramos pondere poma suos.
<ovid. pont. 3 8.15> Tristia deformes pariunt absinthia campi,
<ovid. pont. 3 8.16> Terraque de fructu quam sit amara docet.
<ovid. pont. 3 8.17> Nil igitur tota Ponti regione sinistri,
<ovid. pont. 3 8.18> Quod mea sedulitas mittere posset, erat.
<ovid. pont. 3 8.19> Clausa tamen misi Scythica tibi tela pharetra:
<ovid. pont. 3 8.20> Hoste precor fiant illa cruenta tuo.
<ovid. pont. 3 8.21> Hos habet haec calamos, hos haec habet ora libellos.
<ovid. pont. 3 8.22> Haec uiget in nostris, Maxime, Musa locis!
<ovid. pont. 3 8.23> Quae quamquam misisse pudet, quia parua uidentur,
<ovid. pont. 3 8.24> Tu tamen haec, quaeso, consule missa boni.
<ovid. pont. 3 9.1> Quod sit in his eadem sententia, Brute, libellis,
<ovid. pont. 3 9.2> Carmina nescio quem carpere nostra refers:
<ovid. pont. 3 9.3> Nil nisi me terra fruar ut propiore rogare,
<ovid. pont. 3 9.4> Et quam sim denso cinctus ab hoste loqui.
<ovid. pont. 3 9.5> O, quam de multis uitium reprehenditur unum!
<ovid. pont. 3 9.6> Hoc peccat solum si mea Musa, bene est.
<ovid. pont. 3 9.7> Ipse ego librorum uideo delicta meorum,
<ovid. pont. 3 9.8> Cum sua plus iusto carmina quisque probet.
<ovid. pont. 3 9.9> Auctor opus laudat: sic forsitan Agrius olim
<ovid. pont. 3 9.10> Thersiten facie dixerit esse bona.
<ovid. pont. 3 9.11> Iudicium tamen hic nostrum non decipit error,
<ovid. pont. 3 9.12> Nec, quicquid genui, protinus illud amo.
<ovid. pont. 3 9.13> Cur igitur, si me uideam delinquere, peccem,
<ovid. pont. 3 9.14> Et patiar scripto crimen inesse, rogas?
<ovid. pont. 3 9.15> Non eadem ratio est sentire et demere morbos.
<ovid. pont. 3 9.16> Sensus inest cunctis, tollitur arte malum.
<ovid. pont. 3 9.17> Saepe aliquod uerbum cupiens mutare reliqui,
<ovid. pont. 3 9.18> Iudicium uires destituuntque meum.
<ovid. pont. 3 9.19> Saepe piget (quid enim dubitem tibi uera fateri?)
<ovid. pont. 3 9.20> Corrigere et longi ferre laboris onus.
<ovid. pont. 3 9.21> Scribentem iuuat ipse labor minuitque laborem,
<ovid. pont. 3 9.22> Cumque suo crescens pectore feruet opus.
<ovid. pont. 3 9.23> Corrigere ut res est tanto magis ardua quanto
<ovid. pont. 3 9.24> Magnus Aristarcho maior Homerus erat,
<ovid. pont. 3 9.25> Sic animum lento curarum frigore laedit
<ovid. pont. 3 9.26> Et cupidi cursus frena retentat equi.
<ovid. pont. 3 9.27> Atque ita di mites minuant mihi Caesaris iram,
<ovid. pont. 3 9.28> Ossaque pacata nostra tegantur humo,
<ovid. pont. 3 9.29> Vt mihi conanti nonnumquam intendere curas
<ovid. pont. 3 9.30> Fortunae species obstat acerba meae,
<ovid. pont. 3 9.31> Vixque mihi uideor, faciam qui carmina, sanus,
<ovid. pont. 3 9.32> Inque feris curem corrigere illa Getis.
<ovid. pont. 3 9.33> Nil tamen e scriptis magis excusabile nostris,
<ovid. pont. 3 9.34> Quam sensus cunctis paene quod unus inest.
<ovid. pont. 3 9.35> Laeta fere laetus cecini, cano tristia tristis:
<ovid. pont. 3 9.36> Conueniens operi tempus utrumque suo est.
<ovid. pont. 3 9.37> Quid nisi de uitio scribam regionis amarae,
<ovid. pont. 3 9.38> Vtque loco moriar commodiore precer?
<ovid. pont. 3 9.39> Cum totiens eadem dicam, uix audior ulli,
<ovid. pont. 3 9.40> Verbaque profectu dissimulata carent.
<ovid. pont. 3 9.41> Et tamen haec eadem cum sint, non scripsimus isdem,
<ovid. pont. 3 9.42> Vnaque per plures uox mea temptat opem.
<ovid. pont. 3 9.43> An, ne bis sensum lector reperiret eundem,
<ovid. pont. 3 9.44> Vnus amicorum, Brute, rogandus eras?
<ovid. pont. 3 9.45> Non fuit hoc tanti. confesso ignoscite, docti:
<ovid. pont. 3 9.46> Vilior est operis fama salute mea.
<ovid. pont. 3 9.47> Denique materiam, quam quis sibi finxerit ipse,
<ovid. pont. 3 9.48> Arbitrio uariat multa poeta suo.
<ovid. pont. 3 9.49> Musa mea est index nimium quoque uera malorum,
<ovid. pont. 3 9.50> Atque incorrupti pondera testis habet.
<ovid. pont. 3 9.51> Nec liber ut fieret, sed uti sua cuique daretur
<ovid. pont. 3 9.52> Littera, propositum curaque nostra fuit.
<ovid. pont. 3 9.53> Postmodo collectas utcumque sine ordine iunxi:
<ovid. pont. 3 9.54> Hoc opus electum ne mihi forte putes.
<ovid. pont. 3 9.55> Da ueniam scriptis, quorum non gloria nobis
<ovid. pont. 3 9.56> Causa, sed utilitas officiumque fuit.
