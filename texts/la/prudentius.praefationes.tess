<prvd. praef. 1.1> Per quinquennia iam decem,
<prvd. praef. 1.2> Ni fallor, fuimus; septimus insuper
<prvd. praef. 1.3> Annum cardo rotat, dum fruimur sole uolubili.
<prvd. praef. 1.4> Instat terminus et diem
<prvd. praef. 1.5_5> Vicinum senio iam deus applicat.
<prvd. praef. 1.6> Quid nos utile tanti spatio temporis egimus?
<prvd. praef. 1.7> Aetas prima crepantibus
<prvd. praef. 1.8> Fleuit sub ferulis, mox docuit toga
<prvd. praef. 1.9> Infectum uitiis falsa loqui non sine crimine.
<prvd. praef. 1.10_10> Tum lasciua proteruitas
<prvd. praef. 1.11> Et luxus petulans (heu pudet ac piget)
<prvd. praef. 1.12> Foedauit iuuenem nequitiae sordibus et luto.
<prvd. praef. 1.13> Exim iurgia turbidos
<prvd. praef. 1.14> Armarunt animos et male pertinax
<prvd. praef. 1.15_15> Vincendi studium subiacuit casibus asperis.
<prvd. praef. 1.16> Bis legum moderamine
<prvd. praef. 1.17> Frenos nobilium reximus urbium;
<prvd. praef. 1.18> Ius ciuile bonis reddidimus, terruimus reos.
<prvd. praef. 1.19> Tandem militiae gradu
<prvd. praef. 1.20_20> Euectum pietas principis extulit
<prvd. praef. 1.21> Adsumptum propius stare iubens ordine proximo.
<prvd. praef. 1.22> Haec dum uita uolans agit,
<prvd. praef. 1.23> Irrepsit subito canities seni,
<prvd. praef. 1.24> Oblitum ueteris me Saliae consulis arguens.
<prvd. praef. 1.25_25> Sub quo prima dies mihi
<prvd. praef. 1.26> Quam multas hiemes uoluerit et rosas
<prvd. praef. 1.27> Pratis post glaciem reddiderit, nix capitis probat.
<prvd. praef. 1.28> Numquid talia proderunt
<prvd. praef. 1.29> Carnis post obitum uel bona uel mala,
<prvd. praef. 1.30_30> Cum iam quidquid id est quod fueram mors aboleuerit?
<prvd. praef. 1.31> Dicendum mihi: "Quisquis es,
<prvd. praef. 1.32> Mundum quem coluit mens tua perdidit;
<prvd. praef. 1.33> Non sunt illa dei quae studuit, cuius habeberis."
<prvd. praef. 1.34> Atqui fine sub ultimo
<prvd. praef. 1.35_35> Peccatrix anima stultitiam exuat;
<prvd. praef. 1.36> Saltem uoce deum concelebret, si meritis nequit.
<prvd. praef. 1.37> Hymnis continuet dies
<prvd. praef. 1.38> Nec nox ulla uacet quin dominum canat
<prvd. praef. 1.39> Pugnet contra hereses, catholicam discutiat fidem,
<prvd. praef. 1.40_40> Conculcet sacra gentium,
<prvd. praef. 1.41> Labem, Roma, tuis inferat idolis,
<prvd. praef. 1.42> Carmen martyribus deuoueat, laudet apostolos.
<prvd. praef. 1.43> Haec dum scribo uel eloquor,
<prvd. praef. 1.44> Vinclis o utinam corporis emicem
<prvd. praef. 1.45_45> Liber quo tulerit lingua sono mobilis ultimo!
<prvd. praef. 2.1> Est tria summa deus; trinum specimen, uigor unus.
<prvd. praef. 2.2> Corde patris genita est sapientia, filius ipse est.
<prvd. praef. 2.3> Sanctus ab aeterno subsistit spiritus ore.
<prvd. praef. 2.4> Tempore nec senior pater est nec numine maior.
<prvd. praef. 2.5_5> Nam sapiens retro semper deus edidit ex se
<prvd. praef. 2.6> Per quod semper erat gignenda ad saecula uerbum.
<prvd. praef. 2.7> Edere sed uerbum patris est, at cetera uerbi:
<prvd. praef. 2.8> Assumptum gestare hominem, reparare peremptum
<prvd. praef. 2.9> Conciliare patri dextraque in sede locare
<prvd. praef. 2.10_10> Spiritus ista dei complet deus, ipse fideles
<prvd. praef. 2.11> In populos charisma suum diffundere promptus
<prvd. praef. 2.12> Et patris et Christi uirtutem in corpora transfert.
