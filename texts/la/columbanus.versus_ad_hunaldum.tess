<colvmb. hun. 1.1> Casibus innumeris decurrunt tempora uitae,
<colvmb. hun. 1.2> Omnia praetereunt, menses uoluuntur in annis;
<colvmb. hun. 1.3> Labitur in senium momentis omnibus aetas.
<colvmb. hun. 1.4> Vt tibi perpetuam liceat conpraendere uitam,
<colvmb. hun. 1.5> Molles inlecebras uitae nunc sperne caducae.
<colvmb. hun. 1.6> Blanda luxuria uirtus superatur honesta.
<colvmb. hun. 1.7> Ardet auaritia caecaque cupidine pectus.
<colvmb. hun. 1.8> Nescit habere modum uanis mens dedita curis.
<colvmb. hun. 1.9> Vilius argentum est auro, uirtutibus aurum.
<colvmb. hun. 1.10> Summa quies, nil uelle super quam postulat usus.
<colvmb. hun. 1.11> Hos ego uersiculos misi tibi saepe legendos;
<colvmb. hun. 1.12> Vt mea dicta tuis admittas auribus, oro.
<colvmb. hun. 1.13> Ne te decipiat uana et peritura uoluptas.
<colvmb. hun. 1.14> Aspice, quam breuis est procerum regumque potestas.
<colvmb. hun. 1.15> Lubrica mortalis cito transit gloria uitae.
<colvmb. hun. 1.16> Da ueniam dictis, fuimus fortasse loquaces.
<colvmb. hun. 1.17> Omne quod est nimium semper uitare memento.
