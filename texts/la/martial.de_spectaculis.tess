<mart. spect. 1.1> Barbara pyramidum sileat miracula Memphis,
<mart. spect. 1.2> Assyrius iactet nec Babylona labor;
<mart. spect. 1.3> Nec Triuiae templo molles laudentur Iones,
<mart. spect. 1.4> Dissimulet Delon cornibus ara frequens;
<mart. spect. 1.5_5> Aere(==A_ERE) nec uacuo pendentia Mausolea
<mart. spect. 1.6> Laudibus immodicis Cares in astra ferant.
<mart. spect. 1.7> Omnis Caesareo cedit labor Amphitheatro,
<mart. spect. 1.8> Vnum pro cunctis fama loquetur opus.
<mart. spect. 2.1> Hic ubi sidereus propius uidet astra colossus
<mart. spect. 2.2> Et crescunt media pegmata celsa uia,
<mart. spect. 2.3> Inuidiosa feri radiabant atria regis
<mart. spect. 2.4> Vnaque iam tota stabat in urbe domus.
<mart. spect. 2.5_5> Hic ubi conspicui uenerabilis Amphitheatri
<mart. spect. 2.6> Erigitur moles, stagna Neronis erant.
<mart. spect. 2.7> Hic ubi miramur uelocia munera thermas,
<mart. spect. 2.8> Abstulerat miseris tecta superbus ager.
<mart. spect. 2.9> Claudia diffusas ubi porticus explicat umbras,
<mart. spect. 2.10_10> Vltima pars aulae deficientis erat.
<mart. spect. 2.11> Reddita Roma sibi est et sunt te praeside, Caesar,
<mart. spect. 2.12> Deliciae populi, quae fuerant domini.
<mart. spect. 3.1> Quae tam seposita est, quae gens tam barbara, Caesar,
<mart. spect. 3.2> Ex qua spectator non sit in urbe tua?
<mart. spect. 3.3> Venit ab Orpheo cultor Rhodopeius Haemo,
<mart. spect. 3.4> Venit et epoto Sarmata pastus equo,
<mart. spect. 3.5_5> Et qui prima bibit deprensi flumina Nili,
<mart. spect. 3.6> Et quem supremae Tethyos unda ferit;
<mart. spect. 3.7> Festinauit Arabs, festinauere Sabaei,
<mart. spect. 3.8> Et Cilices nimbis hic maduere suis.
<mart. spect. 3.9> Crinibus in nodum torti uenere Sicambri,
<mart. spect. 3.10_10> Atque aliter tortis crinibus Aethiopes.
<mart. spect. 3.11> Vox diuersa sonat populorum, tum tamen una est,
<mart. spect. 3.12> Cum uerus patriae diceris esse pater.
<mart. spect. 4.1> Turba grauis paci placidaeque inimica quieti,
<mart. spect. 4.2> Quae semper miseras sollicitabat opes,
<mart. spect. 4.3> Traducta est, ingens nec cepit harena nocentis:
<mart. spect. 4.4> Et delator habet quod dabat exilium.
<mart. spect. 4.5_5> Exulat Ausonia profugus delator ab urbe:
<mart. spect. 4.6> Haec licet impensis principis adnumeres.
<mart. spect. 5.1> Iunctam Pasiphaen Dictaeo credite tauro:
<mart. spect. 5.2> Vidimus, accepit fabula prisca fidem.
<mart. spect. 5.3> Nec se miretur, Caesar, longaeua uetustas:
<mart. spect. 5.4> Quidquid fama canit, praestat harena tibi.
<mart. spect. 6.1> Belliger inuictis quod Mars tibi seruit(==SERVIT) in armis,
<mart. spect. 6.2> Non satis est, Caesar, seruit(==SERVIT) et ipsa Venus.
<mart. spect. 6.3> Prostratum uasta Nemees in ualle leonem
<mart. spect. 6.4> Nobile et Herculeum fama canebat opus.
<mart. spect. 6.5_5> Prisca fides taceat: nam post tua munera, Caesar,
<mart. spect. 6.6> Hoc iam femineo Marte fatemur agi.
<mart. spect. 7.1> Qualiter in Scythica religatus rupe Prometheus
<mart. spect. 7.2> Assiduam nimio pectore pauit auem,
<mart. spect. 7.3> Nuda Caledonio sic uiscera praebuit urso
<mart. spect. 7.4> Non falsa pendens in cruce Laureolus.
<mart. spect. 7.5_5> Viuebant laceri membris stillantibus artus
<mart. spect. 7.6> Inque omni nusquam corpore corpus erat.
<mart. spect. 7.7> Denique supplicium dignum tulit: ille parentis
<mart. spect. 7.8> Vel domini iugulum foderat ense nocens,
<mart. spect. 7.9> Templa uel arcano demens spoliauerat auro,
<mart. spect. 7.10_10> Subdiderat saeuas uel tibi, Roma, faces.
<mart. spect. 7.11> Vicerat antiquae sceleratus crimina famae,
<mart. spect. 7.12> In quo, quae fuerat fabula, poena fuit.
<mart. spect. 8.1> Daedale, Lucano cum sic lacereris ab urso,
<mart. spect. 8.2> Quam cuperes pinnas nunc habuisse tuas!
<mart. spect. 9.1> Praestitit exhibitus tota tibi, Caesar, harena
<mart. spect. 9.2> Quae non promisit proelia rhinoceros.
<mart. spect. 9.3> O quam terribilis exarsit pronus in iras!
<mart. spect. 9.4> Quantus erat taurus, cui pila taurus erat!
<mart. spect. 10.1> Laeserat ingrato leo perfidus ore magistrum,
<mart. spect. 10.2> Ausus tam notas contemerare manus,
<mart. spect. 10.3> Sed dignas tanto persoluit crimine poenas,
<mart. spect. 10.4> Et qui non tulerat uerbera, tela tulit.
<mart. spect. 10.5_5> Quos decet esse hominum tali sub principe mores,
<mart. spect. 10.6> Qui iubet ingenium mitius esse feris!
<mart. spect. 11.1> Praeceps sanguinea dum se rotat ursus harena,
<mart. spect. 11.2> Implicitam uisco perdidit ille fugam.
<mart. spect. 11.3> Splendida iam tecto cessent uenabula ferro,
<mart. spect. 11.4> Nec uolet excussa lancea torta manu;
<mart. spect. 11.5_5> Deprendat uacuo uenator in aere praedam,
<mart. spect. 11.6> Si captare feras aucupis arte placet.
<mart. spect. 12.1> Inter Caesareae discrimina saeua Dianae
<mart. spect. 12.2> Fixisset grauidam cum leuis hasta suem,
<mart. spect. 12.3> Exiluit partus miserae de uulnere matris.
<mart. spect. 12.4> O Lucina ferox, hoc peperisse fuit?
<mart. spect. 12.5_5> Pluribus illa mori uoluisset(==VOLUISSET) saucia telis,
<mart. spect. 12.6> Omnibus ut natis triste pateret iter.
<mart. spect. 12.7> Quis negat esse satum materno funere Bacchum?
<mart. spect. 12.8> Sic genitum numen credite: nata fera est.
<mart. spect. 13.1> Icta graui telo confossaque uulnere mater
<mart. spect. 13.2> Sus pariter uitam perdidit atque dedit.
<mart. spect. 13.3> O quam certa fuit librato dextera ferro!
<mart. spect. 13.4> Hanc ego Lucinae credo fuisse manum.
<mart. spect. 13.5_5> Experta est numen moriens utriusque Dianae,
<mart. spect. 13.6> Quaque soluta parens quaque perempta fera est.
<mart. spect. 14.1> Sus fera iam grauior maturi pignore uentris
<mart. spect. 14.2> Emisit fetum, uulnere facta parens;
<mart. spect. 14.3> Nec iacuit partus, sed matre cadente cucurrit.
<mart. spect. 14.4> O quantum est subitis casibus ingenium!
<mart. spect. 15.1> Summa tuae, Meleagre, fuit quae gloria famae,
<mart. spect. 15.2> Quantast Carpophori portio, fusus aper!
<mart. spect. 15.3> Ille et praecipiti uenabula condidit urso,
<mart. spect. 15.4> Primus in Arctoi qui fuit arce poli,
<mart. spect. 15.5_5> Strauit et ignota spectandum mole leonem,
<mart. spect. 15.6> Herculeas potuit qui decuisse manus,
<mart. spect. 15.7> Et uolucrem longo porrexit uulnere pardum.
<mart. spect. 15.8> Praemia cum laudum ferret, adhuc poterat.
<mart. spect. 16.1> Raptus abit media quod ad aethera taurus, harena,
<mart. spect. 16.2> Non fuit hoc artis, sed pietatis opus.
<mart. spect. 16.3> Vexerat Europen fraterna per aequora taurus:
<mart. spect. 16.4> At nunc Alciden taurus in astra tulit.
<mart. spect. 16.5_5> Caesaris atque Iouis confer nunc, fama, iuuencos:
<mart. spect. 16.6> Par onus ut tulerint, altius iste tulit.
<mart. spect. 17.1> Quod pius et supplex elephas te, Caesar, adorat
<mart. spect. 17.2> Hic modo qui tauro tam metuendus erat,
<mart. spect. 17.3> Non facit hoc iussus, nulloque docente magistro,
<mart. spect. 17.4> Crede mihi, nostrum sentit et ille deum.
<mart. spect. 18.1> Lambere securi dextram consueta magistri
<mart. spect. 18.2> Tigris, ab Hyrcano gloria rara iugo,
<mart. spect. 18.3> Saeua ferum rabido lacerauit dente leonem:
<mart. spect. 18.4> Res noua, non ullis cognita temporibus.
<mart. spect. 18.5_5> Ausa est tale nihil, siluis dum uixit in altis:
<mart. spect. 18.6> Postquam inter nos est, plus feritatis habet.
<mart. spect. 19.1> Qui modo per totam flammis stimulatus harenam
<mart. spect. 19.2> Sustulerat raptas taurus in astra pilas,
<mart. spect. 19.3> Occubuit tandem cornuto ardore petitus,
<mart. spect. 19.4> Dum facilem tolli sic elephanta putat.
<mart. spect. 20.1> Cum peteret pars haec Myrinum, pars illa Triumphum,
<mart. spect. 20.2> Promisit pariter Caesar utraque manu.
<mart. spect. 20.3> Non potuit melius litem finire iocosam.
<mart. spect. 20.4> O dulce inuicti principis ingenium!
<mart. spect. 21.1> Quidquid in Orpheo Rhodope spectasse theatro
<mart. spect. 21.2> Dicitur, exhibuit, Caesar, harena tibi.
<mart. spect. 21.3> Repserunt scopuli mirandaque silua cucurrit,
<mart. spect. 21.4> Quale fuisse nemus creditur Hesperidum.
<mart. spect. 21.5_5> Affuit immixtum pecori genus omne ferarum
<mart. spect. 21.6> Et supra uatem multa pependit auis,
<mart. spect. 21.7> Ipse sed ingrato iacuit laceratus ab urso.
<mart. spect. 21.8> Haec tantum res est facta παρ' ἱστορίαν.
<mart. spect. 21.9> Orphea quod subito tellus emisit hiatu,
<mart. spect. 21.10_10> Mersa- miramur?- uenit ab Eurydice.
<mart. spect. 22.1> Sollicitant pauidi dum rhinocerota magistri
<mart. spect. 22.2> Seque diu magnae colligit ira ferae,
<mart. spect. 22.3> Desperabantur promissi proelia Martis;
<mart. spect. 22.4> Sed tandem rediit cognitus ante furor.
<mart. spect. 22.5_5> Namque grauem cornu gemino sic extulit ursum,
<mart. spect. 22.6> Iactat ut impositas taurus in astra pilas:
<mart. spect. 23.1> Norica tam certo uenabula dirigit ictu
<mart. spect. 23.2> Fortis adhuc teneri dextera Carpophori.
<mart. spect. 23.3> Ille tulit geminos facili ceruice iuuencos,
<mart. spect. 23.4> Illi cessit atrox bubalus atque uison:
<mart. spect. 23.5_5> Hunc leo cum fugeret, praeceps in tela cucurrit.
<mart. spect. 23.6> I nunc et lentas corripe, turba, moras.
<mart. spect. 24.1> Si quis ades longis serus spectator ab oris,
<mart. spect. 24.2> Cui lux prima sacri muneris ista fuit,
<mart. spect. 24.3> Ne te decipiat ratibus naualis Enyo
<mart. spect. 24.4> Et par unda fretis, hic modo terra fuit.
<mart. spect. 24.5_5> Non credis? specta, dum lassant aequora Martem:
<mart. spect. 24.6> Parua mora est, dices "hic modo pontus erat".
<mart. spect. 25.1> Quod nocturna tibi, Leandre, pepercerit unda
<mart. spect. 25.2> Desine mirari: Caesaris unda fuit.
<mart. spect. 25.3> Cum peteret dulces audax Leandros amores
<mart. spect. 25.4> Et fessus tumidis iam premeretur aquis,
<mart. spect. 25.5_5> Sic miser instantes affatus dicitur undas:
<mart. spect. 25.6>"Parcite dum propero, mergite cum redeo".
<mart. spect. 26.1> Lusit Nereidum docilis chorus aequore toto
<mart. spect. 26.2> Et uario faciles ordine pinxit aquas.
<mart. spect. 26.3> Fuscina dente minax recto fuit, ancora curuo:
<mart. spect. 26.4> Credidimus remum credidimusque ratem,
<mart. spect. 26.5_5> Et gratum nautis sidus fulgere Laconum
<mart. spect. 26.6> Lataque perspicuo uela tumere sinu.
<mart. spect. 26.7> Quis tantas liquidis artes inuenit in undis?
<mart. spect. 26.8> Aut docuit lusus hos Thetis aut didicit.
<mart. spect. 27.1> Saecula Carpophorum, Caesar, si prisca tulissent,
<mart. spect. 27.2> Non Parthaoniam barbara terra feram,
<mart. spect. 27.3> Non Marathon taurum, Nemee frondosa leonem,
<mart. spect. 27.4> Arcas Maenalium non timuisset aprum.
<mart. spect. 27.5_5> Hoc armante manus hydrae mors una fuisset,
<mart. spect. 27.6> Huic percussa foret tota Chimaera semel.
<mart. spect. 27.7> Igniferos possit sine Colchide iungere tauros,
<mart. spect. 27.8> Possit utramque feram uincere Pasiphaes.
<mart. spect. 27.9> Si sit, ut aequorei reuocetur fabula monstri,
<mart. spect. 27.10_10> Hesionen soluet solus et Andromedan.
<mart. spect. 27.11> Herculeae laudis numeretur gloria: plus est
<mart. spect. 27.12> Bis denas pariter perdomuisse feras.
<mart. spect. 28.1> Augusti labor hic fuerat committere classes
<mart. spect. 28.2> Et freta nauali sollicitare tuba.
<mart. spect. 28.3> Caesaris haec nostri pars est quota? uidit in undis
<mart. spect. 28.4> Et Thetis ignotas et Galatea feras;
<mart. spect. 28.5_5> Vidit in aequoreo feruentes puluere currus
<mart. spect. 28.6> Et domini Triton isse putauit equos:
<mart. spect. 28.7> Dumque parat saeuis ratibus fera proelia Nereus,
<mart. spect. 28.8> Horruit in liquidis ire pedestris aquis.
<mart. spect. 28.9> Quidquid et in Circo spectatur et Amphitheatro,
<mart. spect. 28.10_10> Diues Caesarea praestitit unda tibi.
<mart. spect. 28.11> Fucinus et diri taceantur stagna Neronis:
<mart. spect. 28.12> Hanc norint unam saecula naumachiam.
<mart. spect. 29.1> Cum traheret Priscus, traheret certamina Verus,
<mart. spect. 29.2> Esset et aequalis Mars utriusque diu,
<mart. spect. 29.3> Missio saepe uiris magno clamore petita est;
<mart. spect. 29.4> Sed Caesar legi paruit ipse suae:-
<mart. spect. 29.5_5> Lex erat, ad digitum posita concurrere parma:-
<mart. spect. 29.6> Quod licuit, lances donaque saepe dedit.
<mart. spect. 29.7> Inuentus tamen est finis discriminis aequi:
<mart. spect. 29.8> Pugnauere pares, succubuere pares.
<mart. spect. 29.9> Misit utrique rudes et palmas Caesar utrique:
<mart. spect. 29.10_10> Hoc pretium uirtus ingeniosa tulit.
<mart. spect. 29.11> Contigit hoc nullo nisi te sub principe, Caesar:
<mart. spect. 29.12> Cum duo pugnarent, uictor uterque fuit.
<mart. spect. 30.1> Concita ueloces fugeret cum damma Molossos
<mart. spect. 30.2> Et uaria lentas necteret arte moras,
<mart. spect. 30.3> Caesaris ante pedes supplex similisque roganti
<mart. spect. 30.4> Constitit, et praedam non tetigere canes.
<mart. spect. 30.5_5><>
<mart. spect. 30.6> Haec intellecto principe dona tulit.
<mart. spect. 30.7> Numen habet Caesar: sacra est haec, sacra potestas,
<mart. spect. 30.8> Credite: mentiri non didicere ferae.
<mart. spect. 31.1> Da ueniam subitis: non displicuisse meretur,
<mart. spect. 31.2> Festinat, Caesar, qui placuisse tibi.
<mart. spect. 32.1> Cedere maiori uirtutis fama secunda est.
<mart. spect. 32.2> Illa grauis palma est, quam minor hostis habet.
<mart. spect. 33.1> Flauia gens, quantum tibi tertius abstulit heres!
<mart. spect. 33.2> Paene fuit tanti, non habuisse duos.
