<sen. phoen. .1> Caeci parentis regimen et fessi unicum
<sen. phoen. .2> Patris leuamen, nata, quam tanti est mihi
<sen. phoen. .3> Genuisse uel sic, desere infaustum patrem.
<sen. phoen. .4> In recta quid deflectis errantem gradum?
<sen. phoen. .5_5> Permitte labi; melius inueniam uiam,
<sen. phoen. .6> Quam quaero, solus, quae me ab hac uita extrahat
<sen. phoen. .7> Et hoc nefandi capitis aspectu leuet
<sen. phoen. .8> Caelum atque terras. quantulum hac egi manu!
<sen. phoen. .9> Non uideo noxae conscium nostrae diem,
<sen. phoen. .10_10> Sed uideor. hinc iam solue inhaerentem manum
<sen. phoen. .11> Et patere caecum qua uolet ferri pedem.
<sen. phoen. .12> Ibo, ibo qua praerupta protendit iuga
<sen. phoen. .13> Meus Cithaeron, qua peragrato celer
<sen. phoen. .14> Per saxa monte iacuit Actaeon suis
<sen. phoen. .15_15> Noua praeda canibus, qua per obscurum nemus
<sen. phoen. .16> Siluamque opacae uallis instinctas deo
<sen. phoen. .17> Egit sorores mater et gaudens malo
<sen. phoen. .18> Vibrante fixum praetulit thyrso caput;
<sen. phoen. .19> Vel qua cucurrit, corpus inuisum trahens,
<sen. phoen. .20_20> Zethi iuuencus, qua per horrentes rubos
<sen. phoen. .21> Tauri ferocis sanguis ostentat fugas;
<sen. phoen. .22> Vel qua alta maria uertice inmenso premit
<sen. phoen. .23> Inoa rupes, qua scelus fugiens nouum
<sen. phoen. .24> Nouumque faciens mater insiluit freto
<sen. phoen. .25_25> Mersura natum seque - felices quibus
<sen. phoen. .26> Fortuna melior tam bonas matres dedit.
<sen. phoen. .27> Est alius istis noster in siluis locus,
<sen. phoen. .28> Qui me reposcit: hunc petam cursu incito;
<sen. phoen. .29> Non haesitabit gressus, huc omni duce
<sen. phoen. .30_30> Spoliatus ibo. quid moror sedes meas?
<sen. phoen. .31> Mortem, Cithaeron, redde et hospitium mihi
<sen. phoen. .32> Illud meum restitue, ut expirem senex
<sen. phoen. .33> Vbi debui infans. recipe supplicium uetus.
<sen. phoen. .34> Semper cruente saeue crudelis ferox,
<sen. phoen. .35_35> Cum occidis et cum parcis, olim iam tuum
<sen. phoen. .36> Est hoc cadauer: perage mandatum patris,
<sen. phoen. .37> Iam et matris. animus gestit antiqua exsequi
<sen. phoen. .38> Supplicia. quid me, nata, pestifero tenes
<sen. phoen. .39> Amore uinctum? quid tenes? genitor uocat.
<sen. phoen. .40_40> Sequor, sequor, iam parce - sanguineum gerens
<sen. phoen. .41> Insigne regni Laius rapti furit;
<sen. phoen. .42> En ecce, inanes manibus infestis petit
<sen. phoen. .43> Foditque uultus. nata, genitorem uides?
<sen. phoen. .44> Ego uideo. Tandem spiritum inimicum expue,
<sen. phoen. .45_45> Desertor anime, fortis in partem tui.
<sen. phoen. .46> Omitte poenas languidas longae morae
<sen. phoen. .47> Mortemque totam recipe; quid segnis traho
<sen. phoen. .48> Quod uiuo? nullum facere iam possum scelus?
<sen. phoen. .49> Possum miser, praedico - discede a patre,
<sen. phoen. .50_50> Discede, uirgo. timeo post matrem omnia.
<sen. phoen. .51> Vis nulla, genitor, a tuo nostram manum
<sen. phoen. .52> Corpore resoluet, nemo me comitem tibi
<sen. phoen. .53> Eripiet umquam. Labdaci claram domum,
<sen. phoen. .54> Opulenta ferro regna germani petant -
<sen. phoen. .55_55> Pars summa magno patris e regno mea est,
<sen. phoen. .56> Pater ipse. non hunc auferet frater mihi
<sen. phoen. .57> Thebana rapto sceptra qui regno tenet,
<sen. phoen. .58> Non hunc cateruas alter Argolicas agens;
<sen. phoen. .59> Non si reuulso Iuppiter mundo tonet
<sen. phoen. .60_60> Mediumque nostros fulmen in nexus cadat,
<sen. phoen. .61> Manum hanc remittam. prohibeas, genitor, licet:
<sen. phoen. .62> Regam abnuentem, derigam inuiti gradum.
<sen. phoen. .63> In plana tendis? uado; praerupta appetis?
<sen. phoen. .64> Non obsto, sed praecedo; quo uis utere
<sen. phoen. .65_65> Duce me, duobus omnis eligitur uia:
<sen. phoen. .66> Perire sine me non potes, mecum potes.
<sen. phoen. .67> Hic alta rupes arduo surgit iugo
<sen. phoen. .68> Spectatque longe spatia subiecti maris:
<sen. phoen. .69> Vis hanc petamus? nudus hic pendet silex,
<sen. phoen. .70_70> Hic scissa tellus faucibus ruptis hiat:
<sen. phoen. .71> Vis hanc petamus? hic rapax torrens cadit
<sen. phoen. .72> Partesque lapsi montis exesas rotat:
<sen. phoen. .73> In hunc ruamus? dum prior, quo uis eo.
<sen. phoen. .74> Non deprecor, non hortor. extingui cupis
<sen. phoen. .75_75> Votumque, genitor, maximum mors est tibi?
<sen. phoen. .76> Si moreris, antecedo, si uiuis, sequor.
<sen. phoen. .77> Sed flecte mentem, pectus antiquum aduoca
<sen. phoen. .78> Victasque magno robore aerumnas doma;
<sen. phoen. .79> Resiste: tantis in malis uinci mori est.
<sen. phoen. .80_80> Vnde in nefanda specimen egregium domo?
<sen. phoen. .81> Vnde ista generi uirgo dissimilis suo?
<sen. phoen. .82> Fortuna, cedis? aliquis est ex me pius?
<sen. phoen. .83> Non esset umquam, fata bene noui mea,
<sen. phoen. .84> Nisi ut noceret. ipsa se in leges nouas
<sen. phoen. .85_85> Natura uertet: regeret in fontem citas
<sen. phoen. .86> Reuolutus undas amnis et noctem afferet
<sen. phoen. .87> Phoebea lampas, Hesperus faciet diem;
<sen. phoen. .88> Vt ad miserias aliquid accedat meas,
<sen. phoen. .89> Pii quoque erimus. unica Oedipodae est salus,
<sen. phoen. .90_90> Non esse saluum. liceat ulcisci patrem
<sen. phoen. .91> Adhuc inultum. dextra quid cessas iners
<sen. phoen. .92> Exigere poenas? quidquid exactum est adhuc,
<sen. phoen. .93> Matri dedisti. Mitte genitoris manum,
<sen. phoen. .94> Animosa uirgo: funus extendis meum
<sen. phoen. .95_95> Longasque uiui ducis exequias patris.
<sen. phoen. .96> Aliquando terra corpus inuisum tege;
<sen. phoen. .97> Peccas honesta mente, pietatem uocas
<sen. phoen. .98> Patrem insepultum trahere. qui cogit mori
<sen. phoen. .99> Nolentem in aequo est quique properantem impedit;
<sen. phoen. .100_100>[Occidere est uetare cupientem mori]
<sen. phoen. .101> Nec tamen in aequo est: alterum grauius reor:
<sen. phoen. .102> Malo imperari quam eripi mortem mihi.
<sen. phoen. .103> Desiste coepto, uirgo: ius uitae ac necis
<sen. phoen. .104> Meae penes me est. regna deserui libens,
<sen. phoen. .105_105> Regnum mei retineo. si fida es comes,
<sen. phoen. .106> Ensem parenti trade, sed notum nece
<sen. phoen. .107> Ensem paterna. tradis? an gnati tenent
<sen. phoen. .108> Cum regno et illum? faciet, ubicumque est, opus.
<sen. phoen. .109> Ibi sit; relinquo. natus hunc habeat meus,
<sen. phoen. .110_110> Sed uterque. - flammas potius et uastum aggerem
<sen. phoen. .111> Compone; in altos ipse me immittam rogos
<sen. phoen. .112>[Haerebo ad ignes, funebrem escendam struem]
<sen. phoen. .113> Pectusque soluam durum et in cinerem dabo
<sen. phoen. .114> Hoc quidquid in me uiuit. - ubi saeuum est mare?
<sen. phoen. .115_115> Duc ubi sit altis prorutum saxis iugum,
<sen. phoen. .116> Vbi torua rapidus ducat Ismenos uada,
<sen. phoen. .117> Duc ubi ferae sunt, ubi fretum, ubi praeceps locus,
<sen. phoen. .118> Si dux es; illuc ire morituro placet,
<sen. phoen. .119> Vbi sedit alta rupe semifero dolos
<sen. phoen. .120_120> Sphinx ore nectens. derige huc gressus pedum,
<sen. phoen. .121> Hic siste patrem. dira ne sedes uacet,
<sen. phoen. .122> Monstrum repone maius. hoc saxum insidens
<sen. phoen. .123> Obscura nostrae uerba fortunae loquar,
<sen. phoen. .124> Quae nemo soluat: quisquis Assyrio loca
<sen. phoen. .125_125> Possessa regi scindis et Cadmi nemus
<sen. phoen. .126> Serpente notum, sacra quo Dirce latet,
<sen. phoen. .127> Supplex adoras, quisquis Eurotan bibis
<sen. phoen. .128> Spartenque fratre nobilem gemino colis,
<sen. phoen. .129> Quique Elin et Parnason et Boeotios
<sen. phoen. .130_130> Colonus agros uberis tondes soli:
<sen. phoen. .131> Aduerte mentem. saeua Thebarum lues
<sen. phoen. .132> Luctifica caecis uerba committens modis
<sen. phoen. .133> Quid simile posuit, quid tam inextricabile?
<sen. phoen. .134> Aui gener patrisque riualis sui,
<sen. phoen. .135_135> Frater suorum liberum et fratrum parens;
<sen. phoen. .136> Vno auia partu liberos peperit uiro,
<sen. phoen. .137> Sibi et nepotes. monstra quis tanta explicet?
<sen. phoen. .138> Ego ipse, uictae spolia qui Sphingis tuli,
<sen. phoen. .139> Haerebo fati tardus interpres mei.
<sen. phoen. .140_140> Quid perdis ultra uerba? quid pectus ferum
<sen. phoen. .141> Mollire temptas precibus? hoc animo sedet
<sen. phoen. .142> Effundere hanc cum morte luctantem diu
<sen. phoen. .143> Animam et tenebras petere: nam sceleri haec meo
<sen. phoen. .144> Parum alta nox est: Tartaro condi iuuat,
<sen. phoen. .145_145> Et si quid ultra Tartarum est; tandem libet
<sen. phoen. .146> Quod olim oportet. morte prohiberi haud queo.
<sen. phoen. .147> Ferrum negabis? noxias lapsu uias
<sen. phoen. .148> Cludes et artis colla laqueis inseri
<sen. phoen. .149> Prohibebis? herbas quae ferunt letum auferes?
<sen. phoen. .150_150> Quid ista tandem cura proficiet tua?
<sen. phoen. .151> Vbique mors est. optume hoc cauit deus:
<sen. phoen. .152> Eripere uitam nemo non homini potest,
<sen. phoen. .153> At nemo mortem; mille ad hanc aditus patent.
<sen. phoen. .154> Nil quaero: dextra noster et nuda solet
<sen. phoen. .155_155> Bene animus uti - dextra, nunc toto impetu,
<sen. phoen. .156> Toto dolore, uiribus totis ueni.
<sen. phoen. .157> Non destino unum uulneri nostro locum:
<sen. phoen. .158> Totus nocens sum: qua uoles mortem exige.
<sen. phoen. .159> Effringe pectus corque tot scelerum capax
<sen. phoen. .160_160> Euelle, totos uiscerum nuda sinus.
<sen. phoen. .161> Fractum incitatis ictibus guttur sonet
<sen. phoen. .162> Laceraeque fixis unguibus uenae fluant.
<sen. phoen. .163> Aut derige iras quo soles: haec uulnera
<sen. phoen. .164> Rescissa multo sanguine ac tabe inriga.
<sen. phoen. .165_165> Hac extrahe animam duram, inexpugnabilem.
<sen. phoen. .166> Et tu, parens, ubicumque poenarum arbiter
<sen. phoen. .167> Adstas mearum; non ego hoc tantum scelus
<sen. phoen. .168> Vlla expiari credidi poena satis
<sen. phoen. .169> Vmquam, nec ista morte contentus fui,
<sen. phoen. .170_170> Nec me redemi parte: membratim tibi
<sen. phoen. .171> Perire uolui - debitum tandem exige.
<sen. phoen. .172> Nunc soluo poenas, tunc tibi inferias dedi.
<sen. phoen. .173> Ades atque inertem dexteram introrsus preme
<sen. phoen. .174> Magisque merge: timida tunc paruo caput
<sen. phoen. .175_175> Libauit haustu uixque cupientes sequi
<sen. phoen. .176> Eduxit oculos. haeret etiamnunc mihi
<sen. phoen. .177> Ille animus, haeret, cum recusantem manum
<sen. phoen. .178> Pressere uultus. audies uerum, Oedipu:
<sen. phoen. .179> Minus eruisti lumina audacter tua,
<sen. phoen. .180_180> Quam praestitisti. nunc manum cerebro indue:
<sen. phoen. .181> Hac parte mortem perage qua coepi mori.
<sen. phoen. .182> Pauca, o parens magnanime, miserandae precor
<sen. phoen. .183> Vt uerba natae mente placata audias.
<sen. phoen. .184> Non te ut reducam ueteris ad speciem domus
<sen. phoen. .185_185> Habitumque regni flore pollentem inclito
<sen. phoen. .186> Peto aut ut iras, temporum haut ipsa mora
<sen. phoen. .187> Fractas, remisso pectore ac placido feras:
<sen. phoen. .188> At hoc decebat roboris tanti uirum,
<sen. phoen. .189> Non esse sub dolore nec uictum malis
<sen. phoen. .190_190> Dare terga; non est, ut putas, uirtus, pater,
<sen. phoen. .191> Timere uitam, sed malis ingentibus
<sen. phoen. .192> Obstare nec se uertere ac retro dare.
<sen. phoen. .193> Qui fata proculcauit ac uitae bona
<sen. phoen. .194> Proiecit atque abscidit et casus suos
<sen. phoen. .195_195> Onerauit ipse, cui deo nullo est opus,
<sen. phoen. .196> Quare ille mortem cupiat aut quare petat?
<sen. phoen. .197> Vtrumque timidi est: nemo contempsit mori
<sen. phoen. .198> Qui concupiuit. cuius haut ultra mala
<sen. phoen. .199> Exire possunt, in loco tuto est situs.
<sen. phoen. .200_200> Quis iam deorum, uelle fac, quicquam potest
<sen. phoen. .201> Malis tuis adicere? iam nec tu potes
<sen. phoen. .202> Nisi hoc, ut esse te putes dignum nece -
<sen. phoen. .203> Non es nec ulla pectus hoc culpa attigit.
<sen. phoen. .204> Et hoc magis te, genitor, insontem uoca,
<sen. phoen. .205_205> Quod innocens es dis quoque inuitis. quid est
<sen. phoen. .206> Quod te efferarit, quod nouos suffixerit
<sen. phoen. .207> Stimulos dolori? quid te in infernas agit
<sen. phoen. .208> Sedes, quid ex his pellit? ut careas die?
<sen. phoen. .209> Cares; ut altis nobilem muris domum
<sen. phoen. .210_210> Patriamque fugias? patria tibi uiuo perit;
<sen. phoen. .211> Natos fugis matremque? ab aspectu omnium
<sen. phoen. .212> Fortuna te summouit, et quidquid potest
<sen. phoen. .213> Auferre cuiquam mors, tibi hoc uita abstulit;
<sen. phoen. .214> Regni tumultus? turba fortunae prior
<sen. phoen. .215_215> Abscessit a te iussa. quem, genitor, fugis?
<sen. phoen. .216> Me fugio, fugio conscium scelerum omnium
<sen. phoen. .217> Pectus, manumque hanc fugio et hoc caelum et deos
<sen. phoen. .218> Et dira fugio scelera quae feci innocens.
<sen. phoen. .219> Ego hoc solum, frugifera quo surgit Ceres,
<sen. phoen. .220_220> Premo? has ego auras ore pestifero traho?
<sen. phoen. .221> Ego laticis haustu satior aut ullo fruor
<sen. phoen. .222> Almae parentis munere? ego castam manum
<sen. phoen. .223> Nefandus incestificus exsecrabilis
<sen. phoen. .224> Attrecto? ego ullos aure concipio sonos,
<sen. phoen. .225_225> Per quos parentis nomen aut nati audiam?
<sen. phoen. .226> Vtinam quidem rescindere has quirem uias
<sen. phoen. .227> Manibusque adactis omne qua uoces meant
<sen. phoen. .228> Aditusque uerbis tramite angusto patet
<sen. phoen. .229> Eruere possem: nata, iam sensum tui,
<sen. phoen. .230_230> Quae pars meorum es criminum, infelix pater
<sen. phoen. .231> Fugissem. inhaeret ac recrudescit nefas
<sen. phoen. .232> Subinde, et aures ingerunt quidquid mihi
<sen. phoen. .233> Donastis, oculi. cur caput tenebris graue
<sen. phoen. .234> Non mitto ad umbras Ditis aeternas? quid hic
<sen. phoen. .235_235> Manes meos detineo? quid terram grauo
<sen. phoen. .236> Mixtusque superis erro? quid restat mali?
<sen. phoen. .237> Regnum parentes liberi, uirtus quoque
<sen. phoen. .238> Et ingeni sollertis eximium decus
<sen. phoen. .239> Periere, cuncta sors mihi infesta abstulit;
<sen. phoen. .240_240> Lacrimae supererant: has quoque eripui mihi.
<sen. phoen. .241> Absiste: nullas animus admittit preces
<sen. phoen. .242> Nouamque poenam sceleribus quaerit parem.
<sen. phoen. .243> Et esse par quae poterit? infanti quoque
<sen. phoen. .244> Decreta mors est. fata quis tam tristia
<sen. phoen. .245_245> Sortitus umquam? uideram nondum diem
<sen. phoen. .246> Vterique nondum solueram clausi moras,
<sen. phoen. .247> Et iam timebar. protinus quosdam editos
<sen. phoen. .248> Nox occupauit et nouae luci abstulit:
<sen. phoen. .249> Mors me antecessit; aliquis intra uiscera
<sen. phoen. .250_250> Materna letum praecoquis fati tulit:
<sen. phoen. .251> Sed numquid et peccauit? abstrusum, abditum
<sen. phoen. .252> Dubiumque an essem sceleris infandi reum
<sen. phoen. .253> Deus egit; illo teste damnauit parens
<sen. phoen. .254> Calidoque teneros transuit ferro pedes
<sen. phoen. .255_255> Et in alta nemora pabulum misit feris
<sen. phoen. .256> Auibusque saeuis quas Cithaeron noxius
<sen. phoen. .257> Cruore saepe regio tinctas alit.
<sen. phoen. .258> Sed quem deus damnauit, abiecit pater,
<sen. phoen. .259> Mors quoque refugit. praestiti Delphis fidem:
<sen. phoen. .260_260> Genitorem adortus impia straui nece.
<sen. phoen. .261> Hoc alia pietas redimet: occidi patrem,
<sen. phoen. .262> Sed matrem amaui. proloqui hymenaeum pudet
<sen. phoen. .263> Taedasque nostras? has quoque inuitum pati
<sen. phoen. .264> Te coge poenas: facinus ignotum efferum
<sen. phoen. .265_265> Inusitatum fare quod populi horreant,
<sen. phoen. .266> Quod esse factum nulla non aetas neget,
<sen. phoen. .267> Quod parricidam pudeat: in patrios toros
<sen. phoen. .268> Tuli paterno sanguine aspersas manus
<sen. phoen. .269> Scelerisque pretium maius accepi scelus.
<sen. phoen. .270_270> Leue est paternum facinus: in thalamos meos
<sen. phoen. .271> Deducta mater, ne parum sceleris foret,
<sen. phoen. .272> Fecunda: nullum crimen hoc maius potest
<sen. phoen. .273> Natura ferre. si quod etiamnum est tamen,
<sen. phoen. .274> Qui facere possent dedimus. abieci necis
<sen. phoen. .275_275> Pretium paternae sceptrum et hoc iterum manus
<sen. phoen. .276> Armauit alias; optime regni mei
<sen. phoen. .277> Fatum ipse noui: nemo sine sacro feret
<sen. phoen. .278> Illud cruore. magna praesagit mala
<sen. phoen. .279> Paternus animus. iacta iam sunt semina
<sen. phoen. .280_280> Cladis futurae: spernitur pacti fides;
<sen. phoen. .281> Hic occupato cedere imperio negat,
<sen. phoen. .282> Ius ille et icti foederis testes deos
<sen. phoen. .283> Inuocat et Argos exul atque urbes mouet
<sen. phoen. .284> Graias in arma: non leuis fessis uenit
<sen. phoen. .285_285> Ruina Thebis; tela flammae uulnera
<sen. phoen. .286> Instant et istis si quod est maius malum,
<sen. phoen. .287> Vt esse genitos nemo non ex me sciat.
<sen. phoen. .288> Si nulla, genitor, causa uiuendi tibi est,
<sen. phoen. .289> Haec una abunde est, ut pater natos regas
<sen. phoen. .290_290> Grauiter furentes. tu impii belli minas
<sen. phoen. .291> Auertere unus tuque uecordes potes
<sen. phoen. .292> Inhibere iuuenes, ciuibus pacem dare,
<sen. phoen. .293> Patriae quietem, foederi laeso fidem.
<sen. phoen. .294> Vitam tibi ipse si negas, multis negas.
<sen. phoen. .295_295> Illis parentis ullus aut aequi est amor,
<sen. phoen. .296> Auidis cruoris imperi armorum doli,
<sen. phoen. .297> Diris, scelestis, breuiter ut dicam, meis?
<sen. phoen. .298> Certant in omne facinus et pensi nihil
<sen. phoen. .299> Ducunt, ubi illos ira praecipites agit,
<sen. phoen. .300_300> Nefasque nullum per nefas nati putant.
<sen. phoen. .301> Non patris illos tangit afflicti pudor,
<sen. phoen. .302> Non patria: regno pectus attonitum furit.
<sen. phoen. .303> Scio quo ferantur, quanta moliri parent,
<sen. phoen. .304> Ideoque leti quaero maturi uiam
<sen. phoen. .305_305> Morique propero, dum in domo nemo est mea
<sen. phoen. .306> Nocentior me. Nata, quid genibus meis
<sen. phoen. .307> Fles aduoluta? quid prece indomitum domas?
<sen. phoen. .308> Vnum hoc habet fortuna quo possim capi,
<sen. phoen. .309> Inuictus aliis: sola tu affectus potes
<sen. phoen. .310_310> Mollire duros, sola pietatem in domo
<sen. phoen. .311> Docere nostra. nil graue aut miserum est mihi
<sen. phoen. .312> Quod te sciam uoluisse; tu tantum impera:
<sen. phoen. .313> Hic Oedipus Aegaea transnabit freta
<sen. phoen. .314> Iubente te, flammasque quas Siculo uomit
<sen. phoen. .315_315> De monte tellus igneos uoluens globos
<sen. phoen. .316> Excipiet ore seque serpenti offeret,
<sen. phoen. .317> Quae saeua furto nemoris Herculeo furit;
<sen. phoen. .318> Iubente te praebebit alitibus iecur,
<sen. phoen. .319> Iubente te uel uiuet.
<sen. phoen. .320_320> Exemplum in ingens regia stirpe editum
<sen. phoen. .321> Thebae pauentes arma fraterna inuocant
<sen. phoen. .322> Rogantque tectis arceas patriis faces.
<sen. phoen. .323> Non sunt minae, iam propius accessit malum.
<sen. phoen. .324> Nam regna repetens frater et pactas uices
<sen. phoen. .325_325> In bella cunctos Graeciae populos agit;
<sen. phoen. .326> Septena muros castra Thebanos premunt.
<sen. phoen. .327> Succurre, prohibe pariter et bellum et scelus.
<sen. phoen. .328> Ego ille sum qui scelera committi uetem
<sen. phoen. .329> Et abstineri sanguine a caro manus
<sen. phoen. .330_330> Doceam? magister iuris et amoris pii
<sen. phoen. .331> Ego sum? meorum facinorum exempla appetunt,
<sen. phoen. .332> Me nunc secuntur; laudo et agnosco libens,
<sen. phoen. .333> Exhortor, aliquid ut patre hoc dignum gerant.
<sen. phoen. .334> Agite, o propago clara, generosam indolem
<sen. phoen. .335_335> Probate factis, gloriam ac laudes meas
<sen. phoen. .336> Superate et aliquid facite propter quod patrem
<sen. phoen. .337> Adhuc iuuet uixisse. facietis, scio:
<sen. phoen. .338> Sic estis orti. scelere defungi haut leui,
<sen. phoen. .339> Haut usitato tanta nobilitas potest.
<sen. phoen. .340_340> Ferte arma, facibus petite penetrales deos
<sen. phoen. .341> Frugemque flamma metite natalis soli,
<sen. phoen. .342> Miscete cuncta, rapite in exitium omnia,
<sen. phoen. .343> Disicite passim moenia, in planum date,
<sen. phoen. .344> Templis deos obruite, maculatos lares
<sen. phoen. .345_345> Conflate, ab imo tota considat domus;
<sen. phoen. .346> Vrbs concremetur - primus a thalamis meis
<sen. phoen. .347> Incipiat ignis. Mitte uiolentum impetum
<sen. phoen. .348> Doloris ac te publica exorent mala
<sen. phoen. .349> Auctorque placidae liberis pacis ueni.
<sen. phoen. .350_350> Vides modestae deditum menti senem
<sen. phoen. .351> Placidaeque amantem pacis ad partes uocas?
<sen. phoen. .352> Tumet animus ira, feruet immensum dolor,
<sen. phoen. .353> Maiusque quam quod casus et iuuenum furor
<sen. phoen. .354> Conatur aliquid cupio. non satis est adhuc
<sen. phoen. .355_355> Ciuile bellum: frater in fratrem ruat.
<sen. phoen. .356> Nec hoc sat est: quod debet, ut fiat nefas
<sen. phoen. .357> De more nostro, quod meos deceat toros:
<sen. phoen. .358> Date arma matri - nemo me ex his eruat
<sen. phoen. .359> Siluis: latebo rupis exesae cauo
<sen. phoen. .360_360> Aut saepe densa corpus abstrusum tegam.
<sen. phoen. .361> Hinc aucupabor uerba rumoris uagi
<sen. phoen. .362> Et saeua fratrum bella, quod possum, audiam.
<sen. phoen. .363> Felix Agaue: facinus horrendum manu,
<sen. phoen. .364> Qua fecerat, gestauit et spolium tulit
<sen. phoen. .365_365> Cruenta nati maenas in partes dati;
<sen. phoen. .366> Fecit scelus, sed misera non ultra suo
<sen. phoen. .367> Sceleri occucurrit. hoc leue est quod sum nocens:
<sen. phoen. .368> Feci nocentes. hoc quoque etiamnunc leue est:
<sen. phoen. .369> Peperi nocentes. derat aerumnis meis,
<sen. phoen. .370_370> Vt et hostem amarem. bruma ter posuit niues
<sen. phoen. .371> Et tertia iam falce decubuit Ceres,
<sen. phoen. .372> Vt exul errat natus et patria caret
<sen. phoen. .373> Profugusque regum auxilia Graiorum rogat.
<sen. phoen. .374> Gener est Adrasti, cuius imperio mare
<sen. phoen. .375_375> Quod scindit Isthmos regitur; hic gentes suas
<sen. phoen. .376> Septemque secum regna ad auxilium trahit
<sen. phoen. .377> Generi - quid optem quidue decernam haut scio.
<sen. phoen. .378> Regnum reposcit: causa repetentis bona est,
<sen. phoen. .379> Mala sic petentis. uota quae faciam parens?
<sen. phoen. .380_380> Vtrimque natum uideo: nil possum pie
<sen. phoen. .381> Pietate salua facere: quodcumque alteri
<sen. phoen. .382> Optabo nato fiet alterius malo.
<sen. phoen. .383> Sed utrumque quamuis diligam affectu pari,
<sen. phoen. .384> Quo causa melior sorsque deterior trahit
<sen. phoen. .385_385> Inclinat animus semper infirmo fauens:
<sen. phoen. .386> Miseros magis fortuna conciliat suis.
<sen. phoen. .387> Regina, dum tu flebiles questus cies
<sen. phoen. .388> Terisque tempus, saeua nudatis stetit
<sen. phoen. .389> Acies in armis; aera iam bellum cient
<sen. phoen. .390_390> Aquilaque pugnam signifer mota uocat.
<sen. phoen. .391> Septena reges bella dispositi parant,
<sen. phoen. .392> Animo pari Cadmea progenies subit,
<sen. phoen. .393> Cursu citato miles hinc atque hinc ruit.
<sen. phoen. .394> Vide ut atra nubes puluere abscondat diem
<sen. phoen. .395_395> Fumoque similes campus in caelum erigat
<sen. phoen. .396> Nebulas, equestri fracta quas tellus pede
<sen. phoen. .397> Summittit. et, si uera metuentes uident,
<sen. phoen. .398> Infesta fulgent signa, subrectis adest
<sen. phoen. .399> Frons prima telis, aurea clarum nota
<sen. phoen. .400_400> Nomen ducum uexilla praescriptum ferunt.
<sen. phoen. .401> I, redde amorem fratribus, pacem omnibus,
<sen. phoen. .402> Et impia arma matris oppositu impedi.
<sen. phoen. .403> Perge, o parens, et concita celerem gradum,
<sen. phoen. .404> Compesce tela, fratribus ferrum excute,
<sen. phoen. .405_405> Nudum inter enses pectus infestos tene:
<sen. phoen. .406> Aut solue bellum, mater, aut prima excipe.
<sen. phoen. .407> Ibo, ibo et armis obuium opponam caput,
<sen. phoen. .408> Stabo inter arma; petere qui fratrem uolet,
<sen. phoen. .409> Petat ante matrem. tela, qui fuerit pius,
<sen. phoen. .410_410> Rogante ponat matre; qui non est pius
<sen. phoen. .411> Incipiat a me. feruidos iuuenes anus
<sen. phoen. .412> Tenebo, nullum teste me fiet nefas;
<sen. phoen. .413> Aut si aliquod et me teste committi potest,
<sen. phoen. .414> Non fiet unum. Signa collatis micant
<sen. phoen. .415_415> Vicina signis, clamor hostilis fremit;
<sen. phoen. .416> Scelus in propinquo est: occupa, mater, preces -
<sen. phoen. .417> Et ecce motos fletibus credas meis,
<sen. phoen. .418> Sic agmen armis segne compositis uenit.
<sen. phoen. .419> Procedit acies tarda, sed properant duces.
<sen. phoen. .420_420> Quis me procellae turbine insanae uehens
<sen. phoen. .421> Volucer per auras uentus aetherias aget?
<sen. phoen. .422> Quae Sphinx uel atra nube subtexens diem
<sen. phoen. .423> Stymphalis auidis praepetem pinnis feret?
<sen. phoen. .424> Aut quae per altas aeris rapiet uias
<sen. phoen. .425_425> Harpyia saeui regis obseruans famem
<sen. phoen. .426> Et inter acies proiciet raptam duas?
<sen. phoen. .427> Vadit furenti similis aut etiam furit.
<sen. phoen. .428> Sagitta qualis Parthica uelox manu
<sen. phoen. .429> Excussa fertur, qualis insano ratis
<sen. phoen. .430_430> Premente uento rapitur aut qualis cadit
<sen. phoen. .431> Delapsa caelo stella, cum stringens polum
<sen. phoen. .432> Rectam citatis ignibus rumpit uiam,
<sen. phoen. .433> Attonita cursu fugit et binas statim
<sen. phoen. .434> Diduxit acies. uicta materna prece
<sen. phoen. .435_435> Haesere bella, iamque in alternam necem
<sen. phoen. .436> Illinc et hinc miscere cupientes manus
<sen. phoen. .437> Librata dextra tela suspensa tenent.
<sen. phoen. .438> Paci fauetur, omnium ferrum latet
<sen. phoen. .439> Cessatque tectum - uibrat in fratrum manu.
<sen. phoen. .440_440> Laniata canas mater ostendit comas,
<sen. phoen. .441> Rogat abnuentis, irrigat fletu genas.
<sen. phoen. .442> Negare matri, qui diu dubitat, potest.
<sen. phoen. .443> In me arma et ignes uertite, in me omnis ruat
<sen. phoen. .444> Vnam iuuentus quaeque ab Inachio uenit
<sen. phoen. .445_445> Animosa muro quaeque Thebana ferox
<sen. phoen. .446> Descendit arce: ciuis atque hostis simul
<sen. phoen. .447>[Hunc petite uentrem, qui dedit fratres uiro]
<sen. phoen. .448> Haec membra passim spargite ac diuellite:
<sen. phoen. .449> Ego utrumque peperi - ponitis ferrum ocius?
<sen. phoen. .450_450> An dico et ex quo? dexteras matri date,
<sen. phoen. .451> Date dum piae sunt. error inuitos adhuc
<sen. phoen. .452> Fecit nocentes, omne Fortunae fuit
<sen. phoen. .453> Peccantis in nos crimen: hoc primum nefas
<sen. phoen. .454> Inter scientes geritur. in uestra manu est,
<sen. phoen. .455_455> Vtrum uelitis: sancta si pietas placet,
<sen. phoen. .456> Donate matri bella; si placuit scelus,
<sen. phoen. .457> Maius paratum est: media se opponit parens.
<sen. phoen. .458> Proinde bellum tollite aut belli moram.
<sen. phoen. .459> Sollicita cui nunc mater alterna prece
<sen. phoen. .460_460> Verba admouebo? misera quem amplectar prius?
<sen. phoen. .461> In utramque partem ducor affectu pari.
<sen. phoen. .462> Hic afuit; sed pacta si fratrum ualent,
<sen. phoen. .463> Nunc alter aberit. ergo iam numquam duos
<sen. phoen. .464> Nisi sic uidebo? iunge complexus prior,
<sen. phoen. .465_465> Qui tot labores totque perpessus mala
<sen. phoen. .466> Longo parentem fessus exilio uides.
<sen. phoen. .467> Accede propius, clude uagina impium
<sen. phoen. .468> Ensem et trementem iamque cupientem excuti
<sen. phoen. .469> Hastam solo defige; maternum tuo
<sen. phoen. .470_470> Coire pectus pectori clipeus uetat:
<sen. phoen. .471> Hunc quoque repone. uinculo frontem exue
<sen. phoen. .472> Tegumenque capitis triste belligeri leua
<sen. phoen. .473> Et ora matri redde - quo uultus refers
<sen. phoen. .474> Acieque pauida fratris obseruas manum?
<sen. phoen. .475_475> Affusa totum corpus amplexu tegam,
<sen. phoen. .476> Tuo cruori per meum fiet uia.
<sen. phoen. .477> Quid dubius haeres? an times matris fidem?
<sen. phoen. .478> Timeo; nihil iam iura naturae ualent.
<sen. phoen. .479> Post ista fratrum exempla ne matri quidem
<sen. phoen. .480_480> Fides habenda est.
<sen. phoen. .480_> Redde iam capulo manum,
<sen. phoen. .481> Astringe galeam, laeua se clipeo inserat:
<sen. phoen. .482> Dum frater exarmatur, armatus mane.
<sen. phoen. .483> Tu pone ferrum, causa qui ferri es prior.
<sen. phoen. .484> Si pacis odium est, furere si bello placet:
<sen. phoen. .485_485> Indutias te mater exiguas rogat,
<sen. phoen. .486> Ferat ut reuerso post fugam nato oscula
<sen. phoen. .487> Vel prima uel suprema. dum pacem peto,
<sen. phoen. .488> Audite inermes. ille te, tu illum times?
<sen. phoen. .489> Ego utrumque, sed pro utroque. quid strictum abnuis
<sen. phoen. .490_490> Recondere ensem? qualibet gaude mora:
<sen. phoen. .491> Id gerere bellum cupitis, in quo est optimum
<sen. phoen. .492> Vinci. uereris fratris infesti dolos?
<sen. phoen. .493> Quotiens necesse est fallere aut falli a suis,
<sen. phoen. .494> Patiare potius ipse quam facias scelus.
<sen. phoen. .495_495> Sed ne uerere: mater insidias et hinc
<sen. phoen. .496> Et rursus illinc abiget. exoro? an patri
<sen. phoen. .497> Inuideo uestro? ueni ut arcerem nefas
<sen. phoen. .498> An ut uiderem propius? - hic ferrum abdidit,
<sen. phoen. .499> Reclinis hastae parma defixae incubat:
<sen. phoen. .500_500> Ad te preces nunc, nate, maternas feram,
<sen. phoen. .501> Sed ante lacrimas. teneo longo tempore
<sen. phoen. .502> Petita uotis ora. te profugum solo
<sen. phoen. .503> Patrio penates regis externi tegunt,
<sen. phoen. .504> Te maria tot diuersa, tot casus uagum
<sen. phoen. .505_505> Egere, non te duxit in thalamos parens
<sen. phoen. .506> Comitata primos nec sua festas manu
<sen. phoen. .507> Ornauit aedes nec sacra laetas faces
<sen. phoen. .508> Vitta reuinxit; dona non auro graues
<sen. phoen. .509> Gazas socer, non arua, non urbes dedit:
<sen. phoen. .510_510> Dotale bellum est. hostium es factus gener,
<sen. phoen. .511> Patria remotus, hospes alieni laris,
<sen. phoen. .512> Externa consecutus, expulsus tuis,
<sen. phoen. .513> Sine crimine exul. ne quid e fatis tibi
<sen. phoen. .514> Desset paternis, hoc quoque ex illis habes,
<sen. phoen. .515_515> Errasse thalamis. Nate post multos mihi
<sen. phoen. .516> Remisse soles, nate suspensae metus
<sen. phoen. .517> Et spes parentis, cuius aspectum deos
<sen. phoen. .518> Semper rogaui, cum tuus reditus mihi
<sen. phoen. .519> Tantum esset erepturus, aduentu tuo
<sen. phoen. .520_520> Quantum daturus: 'quando pro te desinam
<sen. phoen. .521> Dixi ; 'dixit inridens deus:
<sen. phoen. .522>'Ipsum timebis. 'nempe nisi bellum foret,
<sen. phoen. .523> Ego te carerem; nempe si tu non fores,
<sen. phoen. .524> Bello carerem. triste conspectus datur
<sen. phoen. .525_525> Pretium tui durumque, sed matri placet.
<sen. phoen. .526> Hinc modo recedant arma, dum nullum nefas
<sen. phoen. .527> Mars saeuus audet: hoc quoque est magnum nefas,
<sen. phoen. .528> Tam prope fuisse. stupeo et exanguis tremo,
<sen. phoen. .529> Cum stare fratres hinc et hinc uideo duos
<sen. phoen. .530_530> Sceleris sub ictu; membra quassantur metu:
<sen. phoen. .531> Quam paene mater maius aspexi nefas,
<sen. phoen. .532> Quam quod miser uidere non potuit pater.
<sen. phoen. .533> Licet timore facinoris tanti uacem
<sen. phoen. .534> Videamque iam nil tale, sum infelix tamen
<sen. phoen. .535_535> Quod paene uidi. per decem mensum graues
<sen. phoen. .536> Vteri labores perque pietatem inclitae
<sen. phoen. .537> Precor sororis et per irati sibi
<sen. phoen. .538> Genas parentis, scelere quas nullo nocens,
<sen. phoen. .539> Erroris a se dura supplicia exigens,
<sen. phoen. .540_540> Hausit: nefandas moenibus patriis faces
<sen. phoen. .541> Auerte, signa bellici retro agminis
<sen. phoen. .542> Flecte - ut recedas, magna pars sceleris tamen
<sen. phoen. .543> Vestri peracta est: uidit hostili grege
<sen. phoen. .544> Campos repleri patria, fulgentes procul
<sen. phoen. .545_545> Armis cateruas uidit, equitatu leui
<sen. phoen. .546> Cadmea frangi prata et excelsos rotis
<sen. phoen. .547> Volitare proceres, igne flagrantes trabes
<sen. phoen. .548> Fumare, cineri quae petunt nostras domos,
<sen. phoen. .549> Fratresque ( facinus quod nouum et Thebis fuit )
<sen. phoen. .550_550> In se ruentes: totus hoc exercitus,
<sen. phoen. .551> Hoc populus omnis, utraque hoc uidit soror
<sen. phoen. .552> Genetrixque uidi: nam pater debet sibi
<sen. phoen. .553> Quod ista non spectauit. Occurrat tibi
<sen. phoen. .554> Nunc Oedipus, quo iudice erroris quoque
<sen. phoen. .555_555> Poenae petuntur. ne, precor, ferro erue
<sen. phoen. .556> Patriam ac penates neue, quae regere expetis,
<sen. phoen. .557> Euerte Thebas. quis tenet mentem furor?
<sen. phoen. .558> Petendo patriam perdis? ut fiat tua,
<sen. phoen. .559> Vis esse nullam? quin tuae causae nocet
<sen. phoen. .560_560> Ipsum hoc quod armis uris infestis solum
<sen. phoen. .561> Segetesque adultas sternis et totos fugam
<sen. phoen. .562> Edis per agros: nemo sic uastat sua;
<sen. phoen. .563> Quae corripi igne, quae meti gladio iubes
<sen. phoen. .564> Aliena credis. rex sit ex uobis uter,
<sen. phoen. .565_565> Manente regno quaerite. haec telis petes
<sen. phoen. .566> Flammisque tecta? poteris has Amphionis
<sen. phoen. .567> Quassare moles? nulla quas struxit manus
<sen. phoen. .568> Stridente tardum machina ducens onus,
<sen. phoen. .569> Sed conuocatus uocis et citharae sono
<sen. phoen. .570_570> Per se ipse summas uenit in turres lapis:
<sen. phoen. .571> Haec saxa franges? uictor hinc spolia auferes
<sen. phoen. .572> Vinctosque duces patris aequales tui,
<sen. phoen. .573> Matresque ab ipso coniugum raptas sinu
<sen. phoen. .574> Saeuus catena miles imposita trahet?
<sen. phoen. .575_575> Adulta uirgo, mixta captiuo gregi,
<sen. phoen. .576> Thebana nuribus munus Argolicis eat?
<sen. phoen. .577> An et ipsa, palmas uincta postergum datas,
<sen. phoen. .578> Mater triumphi praeda fraterni uehar?
<sen. phoen. .579> Potesne ciues leto et exitio datos
<sen. phoen. .580_580> Videre passim? moenibus caris potes
<sen. phoen. .581> Hostem admouere, sanguine et flamma potes
<sen. phoen. .582> Implere Thebas? tam ferus durum geris
<sen. phoen. .583> Saeuumque in iras pectus? et nondum imperas.
<sen. phoen. .584> Quid sceptra facient? pone uesanos, precor,
<sen. phoen. .585_585> Animi tumores teque pietati refer.
<sen. phoen. .586> Vt profugus errem semper? ut patria arcear
<sen. phoen. .587> Opemque gentis hospes externae sequar?
<sen. phoen. .588> Quid paterer aliud, si fefellissem fidem?
<sen. phoen. .589> Si peierassem? fraudis alienae dabo
<sen. phoen. .590_590> Poenas, at ille praemium scelerum feret?
<sen. phoen. .591> Iubes abire? matris imperio obsequor -
<sen. phoen. .592> Da quo reuertar. regia frater meus
<sen. phoen. .593> Habitet superba, parua me abscondat casa.
<sen. phoen. .594> Hanc da repulso; liceat exiguo lare
<sen. phoen. .595_595> Pensare regnum. coniugi donum datus
<sen. phoen. .596> Arbitria thalami dura felicis feram
<sen. phoen. .597> Humilisque socerum lixa dominantem sequar?
<sen. phoen. .598> In seruitutem cadere de regno graue est.
<sen. phoen. .599> Si regna quaeris nec potest sceptro manus
<sen. phoen. .600_600> Vacare saeuo, multa quae possint peti
<sen. phoen. .601> In orbe toto quaelibet tellus dabit:
<sen. phoen. .602> Hinc nota Baccho Tmolus attollit iuga,
<sen. phoen. .603> Qua lata terris spatia frugiferis iacent
<sen. phoen. .604> Et qua trahens opulenta Pactolus uada
<sen. phoen. .605_605> Inundat auro rura, nec laetis minus
<sen. phoen. .606> Maeandros aruis flectit errantes aquas
<sen. phoen. .607> Rapidusque campos fertiles Hermus secat;
<sen. phoen. .608> Hinc grata Cereri Gargara et diues solum
<sen. phoen. .609> Quod Xanthus ambit niuibus Idaeis tumens;
<sen. phoen. .610_610> Hinc qua relinquit nomen Ionii mare
<sen. phoen. .611> Faucesque Abydo Sestos opposita premit,
<sen. phoen. .612> Aut qua latus iam propius orienti dedit
<sen. phoen. .613> Tutamque crebris portibus Lyciam uidet,
<sen. phoen. .614> Hac regna ferro quaere, in hos populos ferat
<sen. phoen. .615_615> Socer arma fortis, has tuo sceptro paret
<sen. phoen. .616> Tradatque gentes - hoc adhuc regnum puta
<sen. phoen. .617> Tenere patrem. Melius exilium est tibi
<sen. phoen. .618> Quam reditus iste: crimine alieno exulas,
<sen. phoen. .619> Tuo redibis. melius istis uiribus
<sen. phoen. .620_620> Noua regna nullo scelere maculata appetes.
<sen. phoen. .621> Quin ipse frater arma comitatus tua
<sen. phoen. .622> Tibi militabit. uade et id bellum gere
<sen. phoen. .623> In quo pater materque pugnanti tibi
<sen. phoen. .624> Fauere possint. regna cum scelere omnibus
<sen. phoen. .625_625> Sunt exilis grauiora. Nunc belli mala
<sen. phoen. .626> Propone, dubias Martis incerti uices:
<sen. phoen. .627> Licet omne tecum Graeciae robur trahas,
<sen. phoen. .628> Licet arma longe miles ac late explicet,
<sen. phoen. .629> Fortuna belli semper ancipiti in loco est.
<sen. phoen. .630_630> Quodcumque Mars decernit: exaequat duos,
<sen. phoen. .631> Licet impares sint, gladius; et spes et metus
<sen. phoen. .632> Fors caeca uer praemium incertum petis,
<sen. phoen. .633> Certum scelus. Fauisse fac uotis deos
<sen. phoen. .634> Omnes tuis: cessere et auersi fugam
<sen. phoen. .635_635> Petiere ciues, clade funesta iacens
<sen. phoen. .636> Obtexit agros miles - exultes licet
<sen. phoen. .637> Victorque fratris spolia deiecti geras:
<sen. phoen. .638> Frangenda palma est. quale tu hoc bellum putas,
<sen. phoen. .639> In quo execrandum uictor admittit nefas,
<sen. phoen. .640_640> Si gaudet? hunc quem uincere infelix cupis,
<sen. phoen. .641> Cum uiceris, lugebis. infaustas age
<sen. phoen. .642> Dimitte pugnas, libera patriam metu,
<sen. phoen. .643> Luctu parentes.
<sen. phoen. .643_> Sceleris et fraudis suae
<sen. phoen. .644> Poenas nefandus frater ut nullas ferat?
<sen. phoen. .645_645> Ne metue. poenas et quidem soluet graues:
<sen. phoen. .646> Regnabit. est haec poena. si dubitas, auo
<sen. phoen. .647> Patrique crede: Cadmus hoc dicet tibi
<sen. phoen. .648> Cadmique proles. sceptra Thebarum fuit
<sen. phoen. .649> Impune nulli gerere - nec quisquam fide
<sen. phoen. .650_650> Rupta tenebat illa: iam numeres licet
<sen. phoen. .651> Fratrem inter istos.
<sen. phoen. .651_> Numeret, est tanti mihi
<sen. phoen. .652> Cum regibus iacere. te turbae exulum
<sen. phoen. .653> Ascribo.
<sen. phoen. .653_> Regna, dummodo inuisus tuis.
<sen. phoen. .654> Regnare non uult, esse qui inuisus timet:
<sen. phoen. .655_655> Simul ista mundi conditor posuit deus,
<sen. phoen. .656> Odium atque regnum: regis hoc magni reor,
<sen. phoen. .657> Odia ipsa premere. multa dominantem uetat
<sen. phoen. .658> Amor suorum; plus in iratos licet.
<sen. phoen. .659> Qui uult amari, languida regnat manu.
<sen. phoen. .660_660> Inuisa numquam imperia retinentur diu.
<sen. phoen. .661> Praecepta melius imperi reges dabunt;
<sen. phoen. .662> Exilia tu compone. pro regno uelim -
<sen. phoen. .663> Patriam penates coniugem flammis dare?
<sen. phoen. .664> Imperia pretio quolibet constant bene.
