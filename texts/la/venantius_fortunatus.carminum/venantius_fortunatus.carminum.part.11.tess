<ven. fort. carm. 11 2.1> Quo sine me mea lux oculis se errantibus abdit
<ven. fort. carm. 11 2.2> Nec patitur uisu se reserare meos
<ven. fort. carm. 11 2.3> Omnia conspicio simul: aethera flumina terram; 
<ven. fort. carm. 11 2.4> Cum te non uideo, sunt mihi cuncta parum.
<ven. fort. carm. 11 2.5> Quamuis sit caelum nebula fugiente serenum,
<ven. fort. carm. 11 2.6> Te celante mihi stat sine sole dies.
<ven. fort. carm. 11 2.7> Sed precor horarum ducat rota concita cursus
<ven. fort. carm. 11 2.8> Et breuitate uelint se celerare dies.
<ven. fort. carm. 11 2.9> Consultum nobis sanctisque sororibus hoc sit,
<ven. fort. carm. 11 2.10> Vt uultu releues quos in amore tenes.
<ven. fort. carm. 11 3.1> Mater opima, decens, uoto laetare beato,
<ven. fort. carm. 11 3.2> Gaude: natalem filia dulcis habet.
<ven. fort. carm. 11 3.3> Hanc tibi non uterus natam, sed gratia fecit;
<ven. fort. carm. 11 3.4> Non caro, sed Christus hanc in amore dedit.
<ven. fort. carm. 11 3.5> Quae sit in aeternum tecum, tibi contulit auctor,
<ven. fort. carm. 11 3.6> Perpetuam prolem dat sine fine pater.
<ven. fort. carm. 11 3.7> Felix posteritas quae nullo deficit aeuo,
<ven. fort. carm. 11 3.8> Quae cum matre simul non moritura manet!
<ven. fort. carm. 11 3.9> Sit modo festa dies, sancto Radegundis honore:
<ven. fort. carm. 11 3.10> Agnen hanc uobis agnus in orbe dedit.
<ven. fort. carm. 11 3.11> Gaudia distensos pariter celebretis in annos
<ven. fort. carm. 11 3.12> Et per uos populus uota superna colat,
<ven. fort. carm. 11 3.13> Virgineosque choros moderamina sancta docentes
<ven. fort. carm. 11 3.14> Perpetuae uitae distribuatis opes.
<ven. fort. carm. 11 3.15> Hinc longinqua salus teneat uos corpore iunctas,
<ven. fort. carm. 11 3.16> Rursus in aeterno lumine iungat amor.
<ven. fort. carm. 11 4.1> Si pietas et sanctus amor dat uota petenti,
<ven. fort. carm. 11 4.2> Exaudi famulos munere larga tuos.
<ven. fort. carm. 11 4.3> Fortunatus agens, Agnes quoque uersibus orant,
<ven. fort. carm. 11 4.4> Vt lassata nimis uina benigna bibas.
<ven. fort. carm. 11 4.5> Sic tibi det dominus quaecumque poposceris ipsum,
<ven. fort. carm. 11 4.6> Et tibi, sicut amas, uiuat uterque rogans:
<ven. fort. carm. 11 4.7> Suppliciter petimus, si non offendimus, ambo,
<ven. fort. carm. 11 4.8> Vt releues natos, mater opima, duos.
<ven. fort. carm. 11 4.9> Non gula uos, sed causa trahat modo sumere uina,
<ven. fort. carm. 11 4.10> Talis enim potus uiscera lassa iuuat.
<ven. fort. carm. 11 4.11> Sic quoque Timotheum Paulus, tuba gentibus una,
<ven. fort. carm. 11 4.12> Ne stomachum infirmet sumere uina iubet.
<ven. fort. carm. 11 5.1> Dulce decus nostrum, Christi sanctissima uirgo,
<ven. fort. carm. 11 5.2> Agnes quae meritis immaculata manes:
<ven. fort. carm. 11 5.3> Sic tibi complacuit hodiernum ducere tempus,
<ven. fort. carm. 11 5.4> Vt mihi nec solitam distribuisses opem?
<ven. fort. carm. 11 5.5> Nec dare nunc dominae modulamina dulcia linguae,
<ven. fort. carm. 11 5.6> Cui dum uerba refers pascitur ore tuo?
<ven. fort. carm. 11 5.7> Abstinuisse cibis etiam uos ipse probaui
<ven. fort. carm. 11 5.8> Et quasi pro uobis est mihi facta fames.
<ven. fort. carm. 11 5.9> Audio, somnus iners radiantes pressit ocellos;
<ven. fort. carm. 11 5.10> An nimias noctes anticipare uolis?
<ven. fort. carm. 11 5.11> Cui non sufficiant haec tempora longa quietis,
<ven. fort. carm. 11 5.12> Cum prope nox teneat quod duplicata dies?
<ven. fort. carm. 11 5.13> Nubila cuncta tegunt, nec luna nec astra uidentur
<ven. fort. carm. 11 5.14> Si sis laeta animo, me nebulae fugiunt.
<ven. fort. carm. 11 5.15> Gaudia uera colat quae nos haec scribere iussit
<ven. fort. carm. 11 5.16> Et tecum faueat ducta sub arce poli.
<ven. fort. carm. 11 6.1> Mater honore mihi, soror autem dulcis amore,
<ven. fort. carm. 11 6.2> Quam pietate fide pectore corde colo,
<ven. fort. carm. 11 6.3> Caelesti affectu, non crimine corporis ullo:
<ven. fort. carm. 11 6.4> Non caro, sed hoc quod spiritus optat amo.
<ven. fort. carm. 11 6.5> Testis adest Christus, Petro Pauloque ministris,
<ven. fort. carm. 11 6.6> Eumque(==E.UMQVE) piis sociis sancta Maria uidet,
<ven. fort. carm. 11 6.7> Te mihi non aliis oculis animoque fuisse,
<ven. fort. carm. 11 6.8> Quam soror ex utero tu Titiana fores,
<ven. fort. carm. 11 6.9> Ac si uno partu mater Radegundis utrosque,
<ven. fort. carm. 11 6.10> Visceribus castis progenuisset, eram,
<ven. fort. carm. 11 6.11> Et tamquam pariter nos ubera cara beatae
<ven. fort. carm. 11 6.12> Pauissent uno lacte fluente duos.
<ven. fort. carm. 11 6.13> Heu mea damna gemo, tenui ne forte susurro
<ven. fort. carm. 11 6.14> Impediant sensum noxia uerba meum;
<ven. fort. carm. 11 6.15> Sed tamen est animus simili me uiuere uoto,
<ven. fort. carm. 11 6.16> Si uos me dulci uultis amore coli.
<ven. fort. carm. 11 7.1> Quae carae matri, quae dulci uerba sorori
<ven. fort. carm. 11 7.2> Solus in absenti cordis amore loquar?
<ven. fort. carm. 11 7.3> Quas locus excludit mens anxia uoce requirit
<ven. fort. carm. 11 7.4> Et simul ut uideat per pia uota rogat.
<ven. fort. carm. 11 7.5> Te peto, cara soror, matri pietate benigna
<ven. fort. carm. 11 7.6> Quod minus impendi tu famulare uelis.
<ven. fort. carm. 11 7.7> Illa decens tecum longo mihi uiuat in aeuo
<ven. fort. carm. 11 7.8> Et tribus in Christo sit precor una salus.
<ven. fort. carm. 11 7.9> Nos neque nunc praesens nec uita futura sequestret,
<ven. fort. carm. 11 7.10> Sed tegat una salus et ferat una dies.
<ven. fort. carm. 11 7.11> Hic tamen, ut cupio, uos tempora longa reseruent,
<ven. fort. carm. 11 7.12> Vt soror et mater sit mihi certa quies.
<ven. fort. carm. 11 8.1> Accessit uotis sors iucundissima nostris,
<ven. fort. carm. 11 8.2> Dum meruere meae sumere dona preces.
<ven. fort. carm. 11 8.3> Profecit mihimet potius cibus ille sororum:
<ven. fort. carm. 11 8.4> Has satias epulis, me pietate foues.
<ven. fort. carm. 11 8.5> Qua probitate micans partes componis utrasque!
<ven. fort. carm. 11 8.6> Me recreas animo has saturando cibo.
<ven. fort. carm. 11 8.7> Pascunt membra dapes, animam dilectio nutrit:
<ven. fort. carm. 11 8.8> Quae, cui plus opus es, dulcior esca uenis.
<ven. fort. carm. 11 8.9> Audiat omnipotens et te pia uota petentem,
<ven. fort. carm. 11 8.10> Vt tibi perpetuos fundat in ore cibos.
<ven. fort. carm. 11 8.11> Saecula longa simul cum matre superstite uernes
<ven. fort. carm. 11 8.12> Et uestro freno stet chorus ille deo.
<ven. fort. carm. 11 9.1> Sollicita pietate iubes cognoscere semper,
<ven. fort. carm. 11 9.2> Qualiter hic epulis te tribuente fouer.
<ven. fort. carm. 11 9.3> Haec quoque prima fuit hodiernae copia cenae,
<ven. fort. carm. 11 9.4> Quod mihi perfuso melle dedistis holus;
<ven. fort. carm. 11 9.5> Nec semel aut iterum, sed terque quaterque cucurrit,
<ven. fort. carm. 11 9.6> Cuius me poterat pascere solus odor.
<ven. fort. carm. 11 9.7> Portitor ad tantos missus non sufficit unus;
<ven. fort. carm. 11 9.8> Lassarunt totiens qui rediere pedes.
<ven. fort. carm. 11 9.9> Praeterea uenit missus cum collibus altis
<ven. fort. carm. 11 9.10> Vndique carnali monte superbus apex,
<ven. fort. carm. 11 9.11> Deliciis cinctus quas terra uel unda ministrat;
<ven. fort. carm. 11 9.12> Compositis epulis hortulus intus erat.
<ven. fort. carm. 11 9.13> Haec ego nunc auidus superaui cuncta gulosus:
<ven. fort. carm. 11 9.14> Et mons et hortus uentre tenetur iners.
<ven. fort. carm. 11 9.15> Singula nec refero, quia me tua munera uincunt:
<ven. fort. carm. 11 9.16> Ad caelos uictrix et super astra uoles.
<ven. fort. carm. 11 10.1> Multiplices epulae concurrunt undique fusae;
<ven. fort. carm. 11 10.2> Quid prius excipiam, me bonus error habet.
<ven. fort. carm. 11 10.3> Carnea dona tumens argentea gauata perfert,
<ven. fort. carm. 11 10.4> Quo nimium pingui iure natabat holus.
<ven. fort. carm. 11 10.5> Marmoreus defert discus quod gignitur hortis,
<ven. fort. carm. 11 10.6> Quo mihi mellitus fluxit in ore sapor.
<ven. fort. carm. 11 10.7> Intumuit pullis uitreo scutella rotatu,
<ven. fort. carm. 11 10.8> Subductis pinnis quam graue pondus habens!
<ven. fort. carm. 11 10.9> Plurima de pictis concurrunt poma canistris,
<ven. fort. carm. 11 10.10> Quorum blandifluus me saturauit odor.
<ven. fort. carm. 11 10.11> Olla nigella nimis dat candida pocula lactis
<ven. fort. carm. 11 10.12> Atque superba uenit quae placitura fuit.
<ven. fort. carm. 11 10.13> Haec dominae matri famulans, haec munera natae
<ven. fort. carm. 11 10.14> Iunctus amore pio tertius ipse loquar.
<ven. fort. carm. 11 11.1> Respice delicias, felix conuiua, beatas,
<ven. fort. carm. 11 11.2> Quas prius ornat odor quam probet ipse sapor.
<ven. fort. carm. 11 11.3> Molliter arridet rutilantum copia florum;
<ven. fort. carm. 11 11.4> Vix tot campus habet quot modo mensa rosas,
<ven. fort. carm. 11 11.5> Albent purpureis ubi lactea lilia blattis
<ven. fort. carm. 11 11.6> Certatimque nouo fragrat odore locus.
<ven. fort. carm. 11 11.7> Insultant epulae stillanti germine fultae;
<ven. fort. carm. 11 11.8> Quod mantile solet, cur rosa pulchra tegit
<ven. fort. carm. 11 11.9> Complacuit melius sine textile tegmine mensa,
<ven. fort. carm. 11 11.10> Munere quam uario suauis obumbrat odor;
<ven. fort. carm. 11 11.11> Enituit paries uiridi pendente corymbo:
<ven. fort. carm. 11 11.12> Quae loca calcis habet, huc rosa pressa rubet.
<ven. fort. carm. 11 11.13> Vbertas rerum tanta est, ut flore sereno
<ven. fort. carm. 11 11.14> Mollia sub tectis prata uirere putes.
<ven. fort. carm. 11 11.15> Si fugitiua placent, quae tam cito lapsa recedunt,
<ven. fort. carm. 11 11.16> Inuitent epulae nos, paradise, tuae.
<ven. fort. carm. 11 11.17> Daedalicis manibus nituit textura sororis;
<ven. fort. carm. 11 11.18> Tantum digna fuit mater habere decus.
<ven. fort. carm. 11 12.1> Munera direxi, sed non mea, crede fatenti:
<ven. fort. carm. 11 12.2> Ad te quae ueniunt sunt tua dona magis.
<ven. fort. carm. 11 12.3> Melle superfusas cunctorum porrigis escas,
<ven. fort. carm. 11 12.4> Cuius ab ore pio dulcia mella fluunt.
<ven. fort. carm. 11 12.5> Copia quanta mihi maneat de munere uestro
<ven. fort. carm. 11 12.6> Credite, dum spargit iam gula uicta cibos.
<ven. fort. carm. 11 12.7> Sed mihi da ueniam, uenerando corde benigna:
<ven. fort. carm. 11 12.8> Quod praesumpsit amor sit ueniale mihi.
<ven. fort. carm. 11 12.9> Nunc Christum pro me chorus ille uerendus adoret,
<ven. fort. carm. 11 12.10> Ne peccatorem me mea culpa grauet.
<ven. fort. carm. 11 13.1> Ista meis manibus fiscella est uimine texta:
<ven. fort. carm. 11 13.2> Credite mi, carae, mater et alma soror;
<ven. fort. carm. 11 13.3> Et quae rura ferunt, hic rustica dona ministro,
<ven. fort. carm. 11 13.4> Castaneas molles, quas dedit arbor agris.
<ven. fort. carm. 11 14.1> Aspexi digitos per lactea munera fixos,
<ven. fort. carm. 11 14.2> Et stat picta manus hic ubi crama rapis.
<ven. fort. carm. 11 14.3> Dic, rogo, quis teneros sic sculpere compulit ungues?
<ven. fort. carm. 11 14.4> Daedalus an uobis doctor in arte fuit?
<ven. fort. carm. 11 14.5> O uenerandus amor cuius faciente rapina
<ven. fort. carm. 11 14.6> Subtracta specie uenit imago mihi!
<ven. fort. carm. 11 14.7> Spes fuit, haec quoniam tenui se tegmine rupit:
<ven. fort. carm. 11 14.8> Nam neque sic habuit pars mihi parua dari.
<ven. fort. carm. 11 14.9> Haec facias longos domino tribuente per annos,
<ven. fort. carm. 11 14.10> In hac luce simul matre manente diu.
<ven. fort. carm. 11 15.1> Quid tam dulce darent mihimet materque sororque,
<ven. fort. carm. 11 15.2> Quam modo quod tribuunt congrue lactis opem,
<ven. fort. carm. 11 15.3> Sicut apostolico praecepit dogmate Paulus,
<ven. fort. carm. 11 15.4> Cum infirmis animis lac iubet ipse dari?
<ven. fort. carm. 11 15.5> Sollicitam mentem geritis de nomine nostro:
<ven. fort. carm. 11 15.6> De uobis semper sit pia cura deo.
<ven. fort. carm. 11 16.1> Nesciui, fateor, mihi prandia lassa parari:
<ven. fort. carm. 11 16.2> Sic animo merear posse placere tuo;
<ven. fort. carm. 11 16.3> Nec poterant aliqui uultu me auellere uestro,
<ven. fort. carm. 11 16.4> Si non artificis fraus latuisset inops.
<ven. fort. carm. 11 16.5> Quis mihi det reliquas epulas, ubi uoce fideli
<ven. fort. carm. 11 16.6> Delicias animae te loquor esse meae?
<ven. fort. carm. 11 16.7> A uobis absens colui ieiunia prandens,
<ven. fort. carm. 11 16.8> Nec sine te poterat me saturare cibus.
<ven. fort. carm. 11 16.9> Pro summis epulis auido tua lingua fuisset,
<ven. fort. carm. 11 16.10> Replessent animum dulcia uerba meum.
<ven. fort. carm. 11 16.11> Ordine sed uerso medicus fera uulnera gignit
<ven. fort. carm. 11 16.12> Et fallax artem decipiendo probat.
<ven. fort. carm. 11 16.13> Quem numquam saturat quidquid mare, terra ministrat,
<ven. fort. carm. 11 16.14> Credebat solo me saturare meo.
<ven. fort. carm. 11 16.15> Sed modo da ueniam, quaeso, pietate parata,
<ven. fort. carm. 11 16.16> Alterius facinus ne mihi constet onus.
<ven. fort. carm. 11 17.1> Composui propriis manibus hoc munus amoris,
<ven. fort. carm. 11 17.2> Sed tibi uel dominae sit rogo dulce meae,
<ven. fort. carm. 11 17.3> Quamuis exiguo uideantur inepta paratu:
<ven. fort. carm. 11 17.4> Crescant affectu quae modo parua fero.
<ven. fort. carm. 11 17.5> Si bene perpendas, apud omnes semper amantes
<ven. fort. carm. 11 17.6> Muneribus paruis gratia maior inest.
<ven. fort. carm. 11 18.1> Transmissas epulas, quae pruna nigella uocantur,
<ven. fort. carm. 11 18.2> Ne rogo despicias, quae mihi silua dedit.
<ven. fort. carm. 11 18.3> Si modo dignaris siluestria sumere poma,
<ven. fort. carm. 11 18.4> Vnde placere queam dat meliora deus.
<ven. fort. carm. 11 18.5> Hoc quoque non metuas quod ramo umbrante pependit:
<ven. fort. carm. 11 18.6> Non tellus fungos, sed dedit arbor opes.
<ven. fort. carm. 11 18.7> Non ego crudelis, qui matri incongrua praestem:
<ven. fort. carm. 11 18.8> Ne dubites puros sumere fauce cibos.
<ven. fort. carm. 11 19.1> Inter multiplices epulas ieiunia mittis
<ven. fort. carm. 11 19.2> Atque meos animos plura uidendo cremas.
<ven. fort. carm. 11 19.3> Respiciunt oculi medicus quod non iubet uti,
<ven. fort. carm. 11 19.4> Et manus illa uetat quod gula nostra rogat.
<ven. fort. carm. 11 19.5> Attamen ante aliud cum lactis opima ministras,
<ven. fort. carm. 11 19.6> Muneribus uincis regia dona tuis.
<ven. fort. carm. 11 19.7> Nunc cum matre pia gaudens soror esto, precamur:
<ven. fort. carm. 11 19.8> Nam nos laetitiae mensa benigna tenet.
<ven. fort. carm. 11 20.1> Hinc me deliciis, illinc me pascitis herbis,
<ven. fort. carm. 11 20.2> Hinc oua occurrunt, hinc mihi pruna datur.
<ven. fort. carm. 11 20.3> Candida dona simul praebentur et inde nigella:
<ven. fort. carm. 11 20.4> Ventre utinam pax sit sic uariante cibo!
<ven. fort. carm. 11 20.5> Me geminis ouis iussistis sero cibari;
<ven. fort. carm. 11 20.6> Vobis uera loquor: quattuor ipse bibi.
<ven. fort. carm. 11 20.7> Atque utinam merear cunctis parere diebus
<ven. fort. carm. 11 20.8> Sic animo, ceu nunc hoc gula iussa facit.
<ven. fort. carm. 11 21.1> Si me non nimium pluuiatilis aura uetaret,
<ven. fort. carm. 11 21.2> Dum nesciretis, uos repetisset amans.
<ven. fort. carm. 11 21.3> Nec uolo nunc absens una detenter ut hora,
<ven. fort. carm. 11 21.4> Cum mea tunc lux est quando uidetur amans.
<ven. fort. carm. 11 22.1> Per pietatis opus, per qui pius imperat astris,
<ven. fort. carm. 11 22.2> Per quod mater amat, frater et ipse cupit,
<ven. fort. carm. 11 22.3> Vt, dum nos escam capimus, quodcumque loquaris:
<ven. fort. carm. 11 22.4> Quod si tu facias, bis satiabor ego.
<ven. fort. carm. 11 22a.1> Deliciis uariis tumido me uentre tetendi,
<ven. fort. carm. 11 22a.2> Omnia sumendo: lac holus oua butur.
<ven. fort. carm. 11 22a.3> Nunc instructa nouis epulis mihi fercula dantur,
<ven. fort. carm. 11 22a.4> Et permixta simul dulcius esca placet.
<ven. fort. carm. 11 22a.5> Nam cum lacte mihi posuerunt inde buturum:
<ven. fort. carm. 11 22a.6> Vnde prius fuerat, huc reuocatur adeps.
<ven. fort. carm. 11 23.1> Inter delicias uarias mixtumque saporem
<ven. fort. carm. 11 23.2> Dum dormitarem dumque cibarer ego
<ven. fort. carm. 11 23.3>(Os aperiebam, claudebam rursus ocellos
<ven. fort. carm. 11 23.4> Et manducabam somnia plura uidens),
<ven. fort. carm. 11 23.5> Confusos animos habui, mihi credite, carae,
<ven. fort. carm. 11 23.6> Nec ualui facile libera uerba dare.
<ven. fort. carm. 11 23.7> Non digitis poteram, calamo neque pingere uersus,
<ven. fort. carm. 11 23.8> Fecerat incertas ebria Musa manus.
<ven. fort. carm. 11 23.9> Nam mihi uel reliquis sic uina bibentibus apta
<ven. fort. carm. 11 23.10> Ipsa uidebatur mensa natare mero.
<ven. fort. carm. 11 23.11> Nunc tamen, ut potui, matri pariterque sorori
<ven. fort. carm. 11 23.12> Alloquio dulci carmina parua dedi.
<ven. fort. carm. 11 23.13> Etsi me somnus multis impugnat habenis,
<ven. fort. carm. 11 23.14> Haec dubitante manu scribere traxit amor.
<ven. fort. carm. 11 23a.1> Blanda magistra suum uerbis recreauit et escis
<ven. fort. carm. 11 23a.2> Et satiat uario deliciante ioco.
<ven. fort. carm. 11 24.1> Si non complestis quod hic(==SIC) completa uocatur,
<ven. fort. carm. 11 24.2> Haec, rogo suppliciter, suscipe, sume libens.
<ven. fort. carm. 11 24.3> Nec parua spernas: nam si mea uota requiras,
<ven. fort. carm. 11 24.4> Munus in angustum cernitur amplus amor.
<ven. fort. carm. 11 25.1> Casibus innumeris hominum momenta rotantur
<ven. fort. carm. 11 25.2> Instabilique gradu pendula uita meat.
<ven. fort. carm. 11 25.3> Ipsa futurarum titubans mens anxia rerum
<ven. fort. carm. 11 25.4> Ventura ignorat quid sibi lux pariat.
<ven. fort. carm. 11 25.5> Nam me digressum a uobis Eomundus amator
<ven. fort. carm. 11 25.6> Illa suscepit qua bonitate solet.
<ven. fort. carm. 11 25.7> Hinc citus excurrens Cariacae deuehor aulae;
<ven. fort. carm. 11 25.8> Tincillacensi perferor inde loco.
<ven. fort. carm. 11 25.9> Hinc sacer antistes rapuit me Domitianus,
<ven. fort. carm. 11 25.10> Ad sancti Albini gaudia festa trahens.
<ven. fort. carm. 11 25.11> Inde relaxatus, per plura pericula fessum
<ven. fort. carm. 11 25.12> Puppe sub exigua fluctus et imber agit,
<ven. fort. carm. 11 25.13> Quo grauis incumbens Aquilo subuerterat amnem
<ven. fort. carm. 11 25.14> Et male curuatos extulit unda sinus;
<ven. fort. carm. 11 25.15> Nec sua commotos capiebant litora fluctus:
<ven. fort. carm. 11 25.16> Inuadunt terras aequora fusa nouas.
<ven. fort. carm. 11 25.17> Pascua rura nemus segetes uiburna salictum
<ven. fort. carm. 11 25.18> Viribus iratis una rapina tenet.
<ven. fort. carm. 11 25.19> Huc mihi commisso per confraga murmura ponti
<ven. fort. carm. 11 25.20> Flatibus horrificis laxa fremebat hiems
<ven. fort. carm. 11 25.21> Surgebatque cadens per aquosa cacumina puppis,
<ven. fort. carm. 11 25.22> Ascendens liquidas monte uagante uias;
<ven. fort. carm. 11 25.23> Quo rate suspensa modo nubila nauta tenebat,
<ven. fort. carm. 11 25.24> Gurgite subducto rursus ad arua redit.
<ven. fort. carm. 11 25.25> Fluctibus infestis pelagi spumante procella
<ven. fort. carm. 11 25.26> Assidue rapidas prora bibebat aquas;
<ven. fort. carm. 11 25.27> Aequora lambebant inimica pace carinam,
<ven. fort. carm. 11 25.28> Tristius amplexu nos nocitura suo.
<ven. fort. carm. 11 25.29> Sed mora nulla uetat uarias memorare querellas:
<ven. fort. carm. 11 25.30> Post referenda simul murmura corde tego.
<ven. fort. carm. 11 25.31> Hoc mihi praecipue diuina potentia praestet,
<ven. fort. carm. 11 25.32> Vt cito felices uos reuidere queam.
<ven. fort. carm. 11 26.1> Passim stricta riget glacies concreta pruina
<ven. fort. carm. 11 26.2> Nec leuat afflictas flexilis herba comas.
<ven. fort. carm. 11 26.3> Terra iacet crustata gelu sub cortice duro,
<ven. fort. carm. 11 26.4> Mollis et arboreas nix tegit alta comas.
<ven. fort. carm. 11 26.5> Proflua crustatum struxerunt flumina murum
<ven. fort. carm. 11 26.6> Et densata grauem uestiit unda cutem.
<ven. fort. carm. 11 26.7> Mole sua frenantur aquae, se lympha ligauit,
<ven. fort. carm. 11 26.8> Obice sub proprio uix sibi praebet iter.
<ven. fort. carm. 11 26.9> Fluminibus mediis nata est crystallina ripa,
<ven. fort. carm. 11 26.10> Nec cupimus subter, nec super itur iter.
<ven. fort. carm. 11 26.11> Asperius tumuit glacies Aquilone fremente:
<ven. fort. carm. 11 26.12> Cui dabit illa uiam quae sibi pugnat aqua?
<ven. fort. carm. 11 26.13> Sed si concipitur nunc spiritus ille caloris,
<ven. fort. carm. 11 26.14> Qui tum in principio perferebatur aquis,
<ven. fort. carm. 11 26.15> Assiduis precibus si flectitis omnipotentem,
<ven. fort. carm. 11 26.16> Et mihi, ceu cupitis, prosperiora datis.
<ven. fort. carm. 11 26.17> Nam uobis parere animo quodcumque iubetur
<ven. fort. carm. 11 26.18> Posse utinam sic sit quam mihi uelle placet!
