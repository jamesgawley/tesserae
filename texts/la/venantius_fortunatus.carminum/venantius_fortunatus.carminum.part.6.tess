<ven. fort. carm. 6 1.1> Vere nouo, tellus fuerit dum exuta pruinis,
<ven. fort. carm. 6 1.2> Se picturato gramine uestit ager,
<ven. fort. carm. 6 1.3> Longius extendunt frondosa cacumina montes
<ven. fort. carm. 6 1.4> Et renouat uirides arbor opaca comas:
<ven. fort. carm. 6 1.5> Promittens grauidas ramis genitalibus uuas
<ven. fort. carm. 6 1.6> Palmite gemmato uitis amoena tumet.
<ven. fort. carm. 6 1.7> Promittens flores gracili blandita susurro
<ven. fort. carm. 6 1.8> Deliciosa fauis mella recondit apes,
<ven. fort. carm. 6 1.9> Progeniem reparans casto fecunda cubili
<ven. fort. carm. 6 1.10> Artifices natos gignere flore cupit;
<ven. fort. carm. 6 1.11> Nexibus apta suis pro posteritatis amore 
<ven. fort. carm. 6 1.12> Ad fetus properans garrula currit auis.
<ven. fort. carm. 6 1.13> Semine quisque suo senio iuuenescit in ipso,
<ven. fort. carm. 6 1.14> Omnia dum redeunt gaudia mundus habet.
<ven. fort. carm. 6 1.15> Sic modo cuncta fauent, dum prosperitate superna
<ven. fort. carm. 6 1.16> Regia Caesareo proficit aula iugo.
<ven. fort. carm. 6 1.17> Ordine multiplici felicem in saecula regem
<ven. fort. carm. 6 1.18> Vndique cinxerunt lumina tanta ducum.
<ven. fort. carm. 6 1.19> Culmina tot procerum concurrunt culmen ad unum:
<ven. fort. carm. 6 1.20> Mars habet ecce duces, pax habet ecce decus.
<ven. fort. carm. 6 1.21> Cunctorum aduentu festiua palatia feruent,
<ven. fort. carm. 6 1.22> Coniugio regis gens sua uota uidet.
<ven. fort. carm. 6 1.23> Vos quorum irrigui fontis meat unda, fauete:
<ven. fort. carm. 6 1.24> Iudicio uestro crescere parua solent.
<ven. fort. carm. 6 1.25> Felicem, sol, pande diem radiisque serenis
<ven. fort. carm. 6 1.26> Sparge comas, thalamos sincero lumine complens:
<ven. fort. carm. 6 1.27> Sigibercthus ouans, ad gaudia nostra creatus, 
<ven. fort. carm. 6 1.28> Vota facit, qui nunc alieno liber amore
<ven. fort. carm. 6 1.29> Vincula cara subit, cuius moderante iuuenta
<ven. fort. carm. 6 1.30> Conubium mens casta petit lasciua retundens;
<ven. fort. carm. 6 1.31> Ad iuga confugit cui nil sua subripit aetas:
<ven. fort. carm. 6 1.32> Corde pudicus agens, rector tot gentibus unus
<ven. fort. carm. 6 1.33> Et sibi frena dedit; sed quod natura requirit
<ven. fort. carm. 6 1.34> Lege maritali amplexu est contentus in uno.
<ven. fort. carm. 6 1.35> Quo non peccat amor, sed casta cubilia seruans
<ven. fort. carm. 6 1.36> Instaurat de prole lares, ubi luserit heres.
<ven. fort. carm. 6 1.37> Torsit amoriferas arcu stridente sagittas
<ven. fort. carm. 6 1.38> Forte Cupido uolans: terris genus omne perurit,
<ven. fort. carm. 6 1.39> Nec pelagus defendit aquis: mox uilia corda
<ven. fort. carm. 6 1.40> Subdit, uulgus iners: tandem dehinc(==DE.H.INC) sensus opimi
<ven. fort. carm. 6 1.41> Regis anhelantem placidis bibit ossibus ignem,
<ven. fort. carm. 6 1.42> Molliter incumbens et inhaesit flamma medullis.
<ven. fort. carm. 6 1.43> Regalis feruebat apex, nec nocte sopora
<ven. fort. carm. 6 1.44> Cordis erat requies, oculis animoque recurrens
<ven. fort. carm. 6 1.45> Ad uultus quos pinxit Amor mentemque fatigans
<ven. fort. carm. 6 1.46> Saepe per amplexum falsa sub imagine lusit.
<ven. fort. carm. 6 1.47> Mox ubi conspexit telo superante Cupido
<ven. fort. carm. 6 1.48> Virginea mitem torreri lampade regem,
<ven. fort. carm. 6 1.49> Laetus ait Veneri: "mater, mea bella peregi:
<ven. fort. carm. 6 1.50> Pectore flagranti mihi uincitur alter Achilles,
<ven. fort. carm. 6 1.51> Sigibercthus amans Brunichildae carpitur igne,
<ven. fort. carm. 6 1.52> Suae(==SU.A.E) placet apta toro, maturis nubilis annis,
<ven. fort. carm. 6 1.53> Virginitas in flore tumens, complexa marito
<ven. fort. carm. 6 1.54> Primitiis placitura suis, nec damna pudoris
<ven. fort. carm. 6 1.55> Sustinet, unde magis pollens regina uocatur.
<ven. fort. carm. 6 1.56> Hoc quoque uirgo cupit, quamuis uerecundia sexus
<ven. fort. carm. 6 1.57> Obstet: amata uiri dextra leuiore repellit
<ven. fort. carm. 6 1.58> Ignoscitque sibi culpas quas intulit ignis.
<ven. fort. carm. 6 1.59> Sed modo laeta ueni, quoniam te uota requirunt".
<ven. fort. carm. 6 1.60> Mox Venus ambrosio uiolas admiscet amomo,
<ven. fort. carm. 6 1.61> Demetit ungue rosas gremioque recondit auaro.
<ven. fort. carm. 6 1.62> Et pariter leuibus fregerunt nubila pinnis.
<ven. fort. carm. 6 1.63> Vt uenere simul thalamos ornare superbos,
<ven. fort. carm. 6 1.64> Hinc Venus egregiam praeponere coepit alumnam.
<ven. fort. carm. 6 1.65> Inde Cupido uirum, nubentibus ambo fauentes,
<ven. fort. carm. 6 1.66> Et litem fecere piam; sic deinde Cupido
<ven. fort. carm. 6 1.67> Matri pauca refert: "tibi quem promisimus hic est,
<ven. fort. carm. 6 1.68> Sigibercthus, amor populi, lux nata parentum,
<ven. fort. carm. 6 1.69> Qui genus a proauis longo tenet ordine reges
<ven. fort. carm. 6 1.70> Et reges geniturus erit, spes gentis opimae, 
<ven. fort. carm. 6 1.71> Quo creuit natale decus: generosa propago
<ven. fort. carm. 6 1.72> Ac melior de stirpe redit famamque priorum
<ven. fort. carm. 6 1.73> Posteritas excelsa fouet; hic nomen auorum
<ven. fort. carm. 6 1.74> Extendit bellante manu, cui de patre uirtus
<ven. fort. carm. 6 1.75>(Quam Nablis ecce probat, Toringia uicta fatetur,
<ven. fort. carm. 6 1.76> Proficiens unum gemina de gente triumphum)
<ven. fort. carm. 6 1.77> Per Theudebertum pietas, dominum uenialem:
<ven. fort. carm. 6 1.78> Reddidit iste duos, pro ambobus sufficit unus.
<ven. fort. carm. 6 1.79> Cardinis occidui dominans in flore iuuentae
<ven. fort. carm. 6 1.80> Iam grauitate senes tenerosque superuenit annos:
<ven. fort. carm. 6 1.81> Legem naturae meruit praecedere factis;
<ven. fort. carm. 6 1.82> Quamuis parua tamen nulli minor imperat aetas.
<ven. fort. carm. 6 1.83> Qui sensum mature regit generosius hic est
<ven. fort. carm. 6 1.84> Quisquis in angusto fuerit moderatior *
<ven. fort. carm. 6 1.85> Sic fouet hic populos ipsis intrantibus annis,
<ven. fort. carm. 6 1.86> Vt pater et rex sit, nullum grauet, erigat omnes.
<ven. fort. carm. 6 1.87> Nulla dies sine fruge uenit: nisi congrua praestet,
<ven. fort. carm. 6 1.88> Perdere plura putat, si non concesserit ampla.
<ven. fort. carm. 6 1.89> Gaudia diffundit radianti lumine uultus,
<ven. fort. carm. 6 1.90> Nubila nulla grauant populum sub rege sereno;
<ven. fort. carm. 6 1.91> Pectore maturo culpas indulget acerbas:
<ven. fort. carm. 6 1.92> Vnde alii peccant, ignoscendo iste triumphat:
<ven. fort. carm. 6 1.93> Doctus enim quoniam prima est in principe uirtus
<ven. fort. carm. 6 1.94> Esse pium, quia semper habet qui parcere nouit,
<ven. fort. carm. 6 1.95> Corrigit ipse prius quod poscit ut alter emendet(==E-MENDET):
<ven. fort. carm. 6 1.96> Qui sibi censura est, reliquos bene lege coercet.
<ven. fort. carm. 6 1.97> In quo digna manent quidquid de rege requiras,
<ven. fort. carm. 6 1.98> Solus amat cunctos et amatur ab omnibus unus".
<ven. fort. carm. 6 1.99> Incipit inde Venus laudes memorare puellae:
<ven. fort. carm. 6 1.100>"O uirgo miranda mihi, placitura iugali,
<ven. fort. carm. 6 1.101> Clarior aetheria, Brunichildis, lampade fulgens,
<ven. fort. carm. 6 1.102> Lumina gemmarum superasti lumine uultus,
<ven. fort. carm. 6 1.103> Altera nata Venus regno dotata decoris,
<ven. fort. carm. 6 1.104> Nullaque Nereidum de gurgite talis Hibero
<ven. fort. carm. 6 1.105> Oceani sub fonte natat, non ulla Napaea
<ven. fort. carm. 6 1.106> Pulchrior, ipsa suas subdunt tibi flumina nymphas.
<ven. fort. carm. 6 1.107> Lactea cui facies incocta rubore coruscat,
<ven. fort. carm. 6 1.108> Lilia mixta rosis: aurum si intermicet ostro,
<ven. fort. carm. 6 1.109> Decertata tuis numquam se uultibus aequant.
<ven. fort. carm. 6 1.110> Sapphirus, alba, adamans, crystalla, smaragdus, iaspis
<ven. fort. carm. 6 1.111> Cedant cuncta: nouam genuit Hispania gemmam;
<ven. fort. carm. 6 1.112> Digna fuit species, potuit quae flectere regem.
<ven. fort. carm. 6 1.113> Per hiemes ualidasque niues Alpenque Pyrenen
<ven. fort. carm. 6 1.114> Perque truces populos uecta est duce rege sereno
<ven. fort. carm. 6 1.115> Externis regina toris. super ardua montis
<ven. fort. carm. 6 1.116> Planum carpis iter: nil obstat amantibus umquam,
<ven. fort. carm. 6 1.117> Quos iungi diuina uolunt. quis crederet autem
<ven. fort. carm. 6 1.118> Hispanam tibimet dominam, Germania, nasci,
<ven. fort. carm. 6 1.119> Quae duo regna iugo pretiosa conexuit(==CO-NEXU-IT) uno
<ven. fort. carm. 6 1.120> Non labor humanus potuit tam mira parare:
<ven. fort. carm. 6 1.121> Nam res difficilis diuinis utitur armis.
<ven. fort. carm. 6 1.122> Longa retro series regi hoc uix contulit ulli:
<ven. fort. carm. 6 1.123> Difficili nisu peraguntur maxima rerum.
<ven. fort. carm. 6 1.124> Nobilitas excelsa nitet, genus Athanagildi,
<ven. fort. carm. 6 1.125> Longius extremo regnum qui porrigit orbe,
<ven. fort. carm. 6 1.126> Diues opum quas mundus habet populumque gubernat
<ven. fort. carm. 6 1.127> Hispanum sub iure suo pietate canenda.
<ven. fort. carm. 6 1.128> Cur tamen egregii genitoris regna renarrem,
<ven. fort. carm. 6 1.129> Quando tuis meritis uideo creuisse parentes?
<ven. fort. carm. 6 1.130> Quantum uirgo micans turbas superare uideris 
<ven. fort. carm. 6 1.131> Femineas, tantum tu, Sigibercthe, maritos.
<ven. fort. carm. 6 1.132> Ite diu iuncti membris et corde iugati,
<ven. fort. carm. 6 1.133> Ambo pares genio, meritis et moribus ambo.
<ven. fort. carm. 6 1.134> Sexum quisque suum pretiosis actibus ornans.
<ven. fort. carm. 6 1.135> Cuius amplexu sint colla conexa(==CO-NEXA-) sub uno,
<ven. fort. carm. 6 1.136> Et totos placidis peragatis lusibus aunos.
<ven. fort. carm. 6 1.137> Hoc uelit alterutrum quidquid dilexerit alter:
<ven. fort. carm. 6 1.138> Aequa salus ambobus eat duo pectora seruans.
<ven. fort. carm. 6 1.139> Vnus amor uiuo solidamine iunctus alescat:
<ven. fort. carm. 6 1.140> Auspiciis uestris cunctorum gaudia surgant,
<ven. fort. carm. 6 1.141> Pacem mundus amet, uictrix concordia regnet.
<ven. fort. carm. 6 1.142> Sic iterum natis celebretis uota parentes
<ven. fort. carm. 6 1.143> Et de natorum teneatis prole nepotes.
<ven. fort. carm. 6 1a.1> Victor, ab occasu quem laus extendit in ortum
<ven. fort. carm. 6 1a.2> Et facit egregium principis esse caput,
<ven. fort. carm. 6 1a.3> Vis tibi digna ferat? nam me uel dicere pauca
<ven. fort. carm. 6 1a.4> Non trahit ingenium, sed tuus urguet amor.
<ven. fort. carm. 6 1a.5> Si nunc Vergilius, si forsitan esset Homerus.
<ven. fort. carm. 6 1a.6> Nomine de uestro iam legeretur opus.
<ven. fort. carm. 6 1a.7> Sigibercthe potens, generosis clare triumphis.
<ven. fort. carm. 6 1a.8> Hinc noua te uirtus praedicat, inde genus.
<ven. fort. carm. 6 1a.9> Cuius rapta semel sumpsit Victoria pinnas
<ven. fort. carm. 6 1a.10> Et tua uulgando prospera facta uolat.
<ven. fort. carm. 6 1a.11> Saxone Thoringo resonat, sua damna mouentes,
<ven. fort. carm. 6 1a.12> Vnius ad laudem tot cecidisse uiros. 
<ven. fort. carm. 6 1a.13> Quod tunc ante aciem pedibus prior omnibus isti.
<ven. fort. carm. 6 1a.14> Hinc modo te reges unde sequantur habes.
<ven. fort. carm. 6 1a.15> Prosperitate noua pacem tua bella dederunt
<ven. fort. carm. 6 1a.16> Et peperit gladius gaudia certa tuus.
<ven. fort. carm. 6 1a.17> Plus tamen ut placeas, cum sit uictoria iactans.
<ven. fort. carm. 6 1a.18> Tu magis unde subis, mitior inde manes.
<ven. fort. carm. 6 1a.19> Est tibi summus honor, sed mens praecessit honorem,
<ven. fort. carm. 6 1a.20> Moribus ut uestris debitor extet apex.
<ven. fort. carm. 6 1a.21> Iustitiae cultor pietatis amore coruscas:
<ven. fort. carm. 6 1a.22> Quod te plus habeat. certat utrumque bonum.
<ven. fort. carm. 6 1a.23> Lingua decus uirtus bonitas mens gratia pollent:
<ven. fort. carm. 6 1a.24> Ornarent cunctos singula uestra uiros.
<ven. fort. carm. 6 1a.25> Cunctorum causas intra tua pectora condis.
<ven. fort. carm. 6 1a.26> Pro populi requie te pia cura tenet.
<ven. fort. carm. 6 1a.27> Omnibus una salus datus est quibus ordine sacro
<ven. fort. carm. 6 1a.28> Tempore praesenti gaudia, prisca refers.
<ven. fort. carm. 6 1a.29> Catholico cultu decorata est optima coniux.
<ven. fort. carm. 6 1a.30> Ecclesiae creuit te faciente domus.
<ven. fort. carm. 6 1a.31> Reginam meritis Brunichildem Christus amore
<ven. fort. carm. 6 1a.32> Tunc sibi coniunxit, hanc tibi quando dedit,
<ven. fort. carm. 6 1a.33> Altera uota colens melius quia munere Christi,
<ven. fort. carm. 6 1a.34> Pectore iuncta prius, plus modo lege placet.
<ven. fort. carm. 6 1a.35> Rex pie, reginae tanto de lumine gaude:
<ven. fort. carm. 6 1a.36> Adquaesita bis est quae tibi nupta semel,
<ven. fort. carm. 6 1a.37> Pulchra modesta decens sollers * grata benigna.
<ven. fort. carm. 6 1a.38> Ingenio uultu nobilitate potens.
<ven. fort. carm. 6 1a.39> Sed quamuis tantum meruisset sola decorem,
<ven. fort. carm. 6 1a.40> Ante tamen homini, nunc placet ecce deo.
<ven. fort. carm. 6 1a.41> Saecula longa micans cara cum coniuge ducas.
<ven. fort. carm. 6 1a.42> Quam tibi diuinus consociauit amor.
<ven. fort. carm. 6 2.1> Inclita magnarum processit gloria rerum
<ven. fort. carm. 6 2.2> Et de rege pio sparsit ubique decus.
<ven. fort. carm. 6 2.3> Quem grauitate animo sensu, moderamine legum
<ven. fort. carm. 6 2.4> Praedicat occiduus sol oriensque uirum;
<ven. fort. carm. 6 2.5> Qui quadripertitis mundi sub partibus amplis
<ven. fort. carm. 6 2.6> Fructificante fide semina laudis habet:
<ven. fort. carm. 6 2.7> Hinc cui barbaries, illinc Romania plaudit:
<ven. fort. carm. 6 2.8> Diuersis linguis laus sonat una uiri.
<ven. fort. carm. 6 2.9> Dilige regnantem celsa, Parisius, arce,
<ven. fort. carm. 6 2.10> Et cole tutorem qui tibi praebet opem.
<ven. fort. carm. 6 2.11> Hunc modo laeta fauens auidis amplectere palmis,
<ven. fort. carm. 6 2.12> Qui iure est dominus, sed pietate pater.
<ven. fort. carm. 6 2.13> De Childeberctho ueteres compesce dolores:
<ven. fort. carm. 6 2.14> Rex placidus rediit, qui tua uota fouet.
<ven. fort. carm. 6 2.15> Ille fuit mitis sapiens bonus, omnibus aequus:
<ven. fort. carm. 6 2.16> Non cecidit patruus, dum stat in orbe nepos.
<ven. fort. carm. 6 2.17> Dignus erat heres eius sibi sumere regnum,
<ven. fort. carm. 6 2.18> Qui non est illo, laude loquente, minor.
<ven. fort. carm. 6 2.19> Charibercthus adest, qui publica iura gubernans
<ven. fort. carm. 6 2.20> Tempore praesenti gaudia prisca refert.
<ven. fort. carm. 6 2.21> In tantum patruo se prodidit esse sequacem,
<ven. fort. carm. 6 2.22> Vt modo sit tutor coniugis iste nepos,
<ven. fort. carm. 6 2.23> Qui Childebercthi retinens dulcedine nomen
<ven. fort. carm. 6 2.24> Eius natarum est frater et ipse pater.
<ven. fort. carm. 6 2.25> Quae bene defensae placido moderamine regis
<ven. fort. carm. 6 2.26> In consobrino spem genitoris habent.
<ven. fort. carm. 6 2.27> Maxima progenies, generosa luce coruscans,
<ven. fort. carm. 6 2.28> Cuius ab excelsis gloria currit auis:
<ven. fort. carm. 6 2.29> Nam quoscumque uelim ueterum memorare parentum,
<ven. fort. carm. 6 2.30> Stirpis honorificae regius ordo fluit,
<ven. fort. carm. 6 2.31> Cuius celsa fides eduxit ad astra cacumen.
<ven. fort. carm. 6 2.32> Atque super gentes intulit illa pedes,
<ven. fort. carm. 6 2.33> Calcauit hostes tumidos, erexit amicos,
<ven. fort. carm. 6 2.34> Fouit subiectos conteruitque feros.
<ven. fort. carm. 6 2.35> Cur tamen hic repetam praeconia celsa priorum
<ven. fort. carm. 6 2.36> Cum potius tua laus ornet honore genus?
<ven. fort. carm. 6 2.37> Illi auxere armis patriam, sed sanguine fuso:
<ven. fort. carm. 6 2.38> Tu plus acquiris qui sine clade regis.
<ven. fort. carm. 6 2.39> Quos prius infestis lassarunt bella periclis.
<ven. fort. carm. 6 2.40> Hos modo securos pacis amore foues.
<ven. fort. carm. 6 2.41> Omnia laeta canunt felicia tempora regis,
<ven. fort. carm. 6 2.42> Cuius in auspiciis floret opima quies,
<ven. fort. carm. 6 2.43> Per quem tranquille terrarum frugis abundat
<ven. fort. carm. 6 2.44> Deuotis populis est tua uita seges.
<ven. fort. carm. 6 2.45> Cum te nascentem meruerunt saecula regem,
<ven. fort. carm. 6 2.46> Lumine maiori fulsit in orbe dies:
<ven. fort. carm. 6 2.47> Posteritate noua tandem sua gaudia cernens
<ven. fort. carm. 6 2.48> Crescere se dixit prolis honore pater.
<ven. fort. carm. 6 2.49> Qui quamuis esset sublimi uertice rector.
<ven. fort. carm. 6 2.50> Altius erexit te ueniente caput;
<ven. fort. carm. 6 2.51> Laetus in heredis gremio sua uota reclinans
<ven. fort. carm. 6 2.52> Floruit inde magis spe meliore senes.
<ven. fort. carm. 6 2.53> Ante alios fratres regali germine natus,
<ven. fort. carm. 6 2.54> Ordine qui senior, sic pietate prior.
<ven. fort. carm. 6 2.55> Praedicat hinc bonitas, illinc sapientia plaudit:
<ven. fort. carm. 6 2.56> Inter utrumque decus te sibi quisque rapit.
<ven. fort. carm. 6 2.57> De patruo pietas et de patre fulget acumen:
<ven. fort. carm. 6 2.58> Vnius in uultu uiuit uterque parens.
<ven. fort. carm. 6 2.59> Quas habuere ambo laudes tu colligis omnes
<ven. fort. carm. 6 2.60> Et reparas solus lege fauente duos.
<ven. fort. carm. 6 2.61> Semita iustitiae, grauitatis norma refulges
<ven. fort. carm. 6 2.62> Et speculum uitae dat pretiosa fides.
<ven. fort. carm. 6 2.63> Tranquillis animis moderatio fixa tenetur,
<ven. fort. carm. 6 2.64> Qui portum in proprio pectore semper habes.
<ven. fort. carm. 6 2.65> Tempestas nullo penetrat tua corda tumultu:
<ven. fort. carm. 6 2.66> Ne sensu titubes, anchora mentis adest.
<ven. fort. carm. 6 2.67> Constantes animos non uentilat aura susurrans
<ven. fort. carm. 6 2.68> Nec leuiter facili mobilitate trahit.
<ven. fort. carm. 6 2.69> Hinc bene disposito comitatur gloria cursu,
<ven. fort. carm. 6 2.70> Quod se mature mens moderata gerit.
<ven. fort. carm. 6 2.71> Consilium uigilans alta radice retractas
<ven. fort. carm. 6 2.72> Et res clausa aliis est manifesta tibi.
<ven. fort. carm. 6 2.73> Publica cura mouens proceres si congreget omnes,
<ven. fort. carm. 6 2.74> Spes est consilii te monitore sequi.
<ven. fort. carm. 6 2.75> Hinc quotiens felix legatio denique pergit,
<ven. fort. carm. 6 2.76> Ingreditur caute quam tua lingua regit.
<ven. fort. carm. 6 2.77> Quod tam mirifico floret patientia cultu,
<ven. fort. carm. 6 2.78> Est tibi Dauiticae mansuetudo(==MANSUETUDO) uitae(==VI-TA.E).
<ven. fort. carm. 6 2.79> Iustitiae rector, uenerandi iuris amator,
<ven. fort. carm. 6 2.80> Iudicium sapiens de Salomone trahis,
<ven. fort. carm. 6 2.81> Tu melior fidei merito; nam principis ampli
<ven. fort. carm. 6 2.82> Traiani ingenium de pietate refers.
<ven. fort. carm. 6 2.83> Quid repetam maturum animum, qui tempore nostro
<ven. fort. carm. 6 2.84> Antiqui Fabii de grauitate places?
<ven. fort. carm. 6 2.85> Si ueniant aliquae uariato murmure causae,
<ven. fort. carm. 6 2.86> Pondera mox legum regis ab ore fluunt.
<ven. fort. carm. 6 2.87> Quamuis confusas referant certamina uoces,
<ven. fort. carm. 6 2.88> Nodosae litis soluere fila potes.
<ven. fort. carm. 6 2.89> Obtinet adueniens fructum cui iusta petuntur:
<ven. fort. carm. 6 2.90> Quem sua causa fouet praemia uictor habet.
<ven. fort. carm. 6 2.91> Cuius clara fides ualida radice tenetur,
<ven. fort. carm. 6 2.92> Antea mons migrat quam tua uerba cadant.
<ven. fort. carm. 6 2.93> Spes promissa stat nullo mutabilis actu:
<ven. fort. carm. 6 2.94> Pollicitata semel perpetuata manent.
<ven. fort. carm. 6 2.95> Illa domus proprio de pondere tuta tenetur.
<ven. fort. carm. 6 2.96> Quae fundamento stat bene fixa suo.
<ven. fort. carm. 6 2.97> Cum sis progenitus clara de gente Sygamber,
<ven. fort. carm. 6 2.98> Floret in eloquio lingua Latina tuo.
<ven. fort. carm. 6 2.99> Qualis es in propria docto sermone loquella,
<ven. fort. carm. 6 2.100> Qui nos Romanos uincis in eloquio?
<ven. fort. carm. 6 2.101> Splendet in ore dies detersa fronte serenus:
<ven. fort. carm. 6 2.102> Sinceros animos nubila nulla premunt.
<ven. fort. carm. 6 2.103> Blanda serenatum circumdat gratia uultum,
<ven. fort. carm. 6 2.104> Laetitiam populus regis ab ore capit.
<ven. fort. carm. 6 2.105> Muneribus largis replet tua gratia cunctos:
<ven. fort. carm. 6 2.106> Vt mea dicta probes. plebs mihi testis adest.
<ven. fort. carm. 6 2.107> O bonitas immensa dei, quae diuite censu
<ven. fort. carm. 6 2.108> Quod famulis tribuit, hoc putat esse suum!
<ven. fort. carm. 6 2.109> Erigis abiectos, erectos lege tueris.
<ven. fort. carm. 6 2.110> Omnibus in totum factus es omne bonum.
<ven. fort. carm. 6 2.111> Protegat omnipotens pietatis munere regem
<ven. fort. carm. 6 2.112> Et dominum seruet quem dedit esse patrem.
<ven. fort. carm. 6 2.113> Ciues te cupiant tu gaudia ciuibus addas:
<ven. fort. carm. 6 2.114> Plebs placeat famulans, rex pietate regat.
<ven. fort. carm. 6 3.1> Inclita progenies, regali stirpe coruscans,
<ven. fort. carm. 6 3.2> Cui celsum a proauis nomen origo dedit:
<ven. fort. carm. 6 3.3> Currit in orbe uolans generis noua gloria uestri
<ven. fort. carm. 6 3.4> Et simul hinc frater personat, inde pater.
<ven. fort. carm. 6 3.5> Sed quamuis niteat generosa propago parentum
<ven. fort. carm. 6 3.6> Moribus ex uestris multiplicatur honor.
<ven. fort. carm. 6 3.7> Cernimus in uobis quidquid laudatur in illis:
<ven. fort. carm. 6 3.8> Ornasti antiquum, Theodechilde, genus.
<ven. fort. carm. 6 3.9> Mens ueneranda decens sollers pia cara benigna:
<ven. fort. carm. 6 3.10> Cum sis prole potens, gratia maior adest.
<ven. fort. carm. 6 3.11> Euitans odii causas micat ampla potestas:
<ven. fort. carm. 6 3.12> Quae terrore minus, plus in amore uenis.
<ven. fort. carm. 6 3.13> Mitis ab ore sonus suauissima dicta resultat
<ven. fort. carm. 6 3.14> Verbaque colloquii sunt quasi mella faui.
<ven. fort. carm. 6 3.15> Femineum sexum quantum praecedis honore.
<ven. fort. carm. 6 3.16> Tantum alias superas et pietatis ope.
<ven. fort. carm. 6 3.17> Si nouus adueniat, recipis sic mente benigna,
<ven. fort. carm. 6 3.18> Ac si seruitiis iam placuisset auis.
<ven. fort. carm. 6 3.19> Pauperibus fessis tua dextera seminat escas,
<ven. fort. carm. 6 3.20> Vt segetes fructu fertiliore metas.
<ven. fort. carm. 6 3.21> Vnde foues inopes, semper satiata manebis,
<ven. fort. carm. 6 3.22> Et quem sumit egens, fit tuus ille cibus.
<ven. fort. carm. 6 3.23> Peruenit ad Christum quidquid largiris egeno:
<ven. fort. carm. 6 3.24> Etsi nemo uidet, non peritura manent.
<ven. fort. carm. 6 3.25> Cum uenit extremus finis concludere mundum.
<ven. fort. carm. 6 3.26> Omnia dum pereunt, tu meliora petis.
<ven. fort. carm. 6 3.27> Ecclesiae sacrae te dispensante nouantur:
<ven. fort. carm. 6 3.28> Ipsa domum Christi condis et ille tuam.
<ven. fort. carm. 6 3.29> Tu fabricas illi terris, dabit ille supernis:
<ven. fort. carm. 6 3.30> Commutas melius sic habitura polos.
<ven. fort. carm. 6 3.31> Stat sine fraude tuum quod mittis ad astra talentum:
<ven. fort. carm. 6 3.32> Quas bene dispergis has tibi condis opes.
<ven. fort. carm. 6 3.33> Quae domino uiuis summos non perdis honores:
<ven. fort. carm. 6 3.34> Regna tenes terris, regna tenenda polis.
<ven. fort. carm. 6 3.35> Sit modo longa salus pro munere plebis in orbe. 
<ven. fort. carm. 6 3.36> Felix quae meritis, luce perennis eris.
<ven. fort. carm. 6 4.1> Mens deuota deo, Bertchilde corde coruscans.
<ven. fort. carm. 6 4.2> Pectore sub cuius Christus amore manet.
<ven. fort. carm. 6 4.3> Despiciens mortale malum, uitalia seruans
<ven. fort. carm. 6 4.4> Vnde fugis terras, hinc petis astra magis.
<ven. fort. carm. 6 4.5> Immaculata micans nescis contagia mundi,
<ven. fort. carm. 6 4.6> Sordibus humanis libera membra geris.
<ven. fort. carm. 6 4.7> Digna pudicitiae debentur praemia sacrae.
<ven. fort. carm. 6 4.8> Virgo dicata deo, hinc rapienda polo.
<ven. fort. carm. 6 4.9> Ille tenet caelos cui tu complexa uideris:
<ven. fort. carm. 6 4.10> Quo tuus est sponsus huc eris ipsa simul.
<ven. fort. carm. 6 4.11> Non cupis auro umeros nec collum pingere gemmis.
<ven. fort. carm. 6 4.12> Sed melius casto pectore pura micas.
<ven. fort. carm. 6 4.13> Mutasti uestem, mutasti gentis honorem,
<ven. fort. carm. 6 4.14> Cum thalamis domini sponsa iuganda uenis.
<ven. fort. carm. 6 4.15> Quam meliore uia meruisti uota tenere,
<ven. fort. carm. 6 4.16> Quando creatori forma creata places!
<ven. fort. carm. 6 4.17> Pauperibus largas das esurientibus escas,
<ven. fort. carm. 6 4.18> Nescit habere famem qui tua tecta petit.
<ven. fort. carm. 6 4.19> Qui sine ueste iacet, tegmen pietate ministras:
<ven. fort. carm. 6 4.20> Vnde calet nudus, frigora nulla times.
<ven. fort. carm. 6 4.21> Te redimente pia captiui uincula laxant:
<ven. fort. carm. 6 4.22> Quae soluis uinctos, libera semper eris.
<ven. fort. carm. 6 4.23> Distribuis censum nulli sua uota negando
<ven. fort. carm. 6 4.24> Diuitiasque tuas omnibus esse facis.
<ven. fort. carm. 6 4.25> Colligis in caelis quidquid dispergis in aruis:
<ven. fort. carm. 6 4.26> Semina nunc fundens post meliora metes.
<ven. fort. carm. 6 4.27> Quidquid habet mundus fugitiuo tramite transit:
<ven. fort. carm. 6 4.28> Tempore tu modico semper habenda facis.
<ven. fort. carm. 6 4.29> Hic tibi longaeuis sit uita superstes in annis,
<ven. fort. carm. 6 4.30> Rursus in aeternum sit tibi uera salus.
<ven. fort. carm. 6 5.1> Casibus incertis rerum fortuna rotatur 
<ven. fort. carm. 6 5.2> Nec figit stabilem pendula uita pedem. 
<ven. fort. carm. 6 5.3> Semper in ambiguo saeclum rota lubrica uoluit(==VOLVIT) 
<ven. fort. carm. 6 5.4> Et fragili glacie lapsibus itur iter. 
<ven. fort. carm. 6 5.5> Nulli certa dies, nulli est sua certior hora: 
<ven. fort. carm. 6 5.6> Sic sumus in statu(==STA+TU) debiliore uitro. 
<ven. fort. carm. 6 5.7> Dum gressu ancipiti trahit ignorantia fallens, 
<ven. fort. carm. 6 5.8> Huc latet ars foueae quo putat esse uiae. 
<ven. fort. carm. 6 5.9> Nescia mens hominum, quid sit, necis atque salutis: 
<ven. fort. carm. 6 5.10> Lucifer an uitae mors sibi uesper erit. 
<ven. fort. carm. 6 5.11> His premimur tenebris ignari sorte futuri, 
<ven. fort. carm. 6 5.12> Et uaga tam fragile haec tempora tempus habent. 
<ven. fort. carm. 6 5.13> Toletus geminas misit tibi, Gallia, turres: 
<ven. fort. carm. 6 5.14> Prima stante quidem fracta secunda iacet. 
<ven. fort. carm. 6 5.15> Alta super colles, speciosa cacumine pulchro, 
<ven. fort. carm. 6 5.16> Flatibus infestis culmine lapsa ruit. 
<ven. fort. carm. 6 5.17> Sedibus in patriae sua fundamenta relinquens, 
<ven. fort. carm. 6 5.18> Cardine mota suo non stetit una diu; 
<ven. fort. carm. 6 5.19> De proprio migrata solo (noua mersit harena) 
<ven. fort. carm. 6 5.20> Exul et his terris, heu, peregrina iacet. 
<ven. fort. carm. 6 5.21> Quis ualet ordiri tanti praesagia luctus? 
<ven. fort. carm. 6 5.22> Stamine quo coepit texere flenda dolor? 
<ven. fort. carm. 6 5.23> Cum primum algentes iungi peteretur ad Arctos 
<ven. fort. carm. 6 5.24> Regia regali Gelesuintha toro 
<ven. fort. carm. 6 5.25>(Fixa Cupidineis cuperet huc frigora flammis 
<ven. fort. carm. 6 5.26> Viueret et gelida sub regione calens), 
<ven. fort. carm. 6 5.27> Hoc ubi uirgo metu audituque exterrita sensit, 
<ven. fort. carm. 6 5.28> Currit ad amplexus, Goisuintha, tuos; 
<ven. fort. carm. 6 5.29> Tum matris collecta sinu male sana reclinans, 
<ven. fort. carm. 6 5.30> Ne diuellatur se tenet ungue, manu. 
<ven. fort. carm. 6 5.31> Bracchia constringens nectit sine fune catenam 
<ven. fort. carm. 6 5.32> Et matrem amplexu per sua membra ligat, 
<ven. fort. carm. 6 5.33> Illis uisceribus retineri filia poscens, 
<ven. fort. carm. 6 5.34> Ex quibus ante sibi lucis origo fuit; 
<ven. fort. carm. 6 5.35> Committens secura eius se fasce leuari, 
<ven. fort. carm. 6 5.36> Cuius clausa uteri pignore tuta fuit. 
<ven. fort. carm. 6 5.37> Tum gemitu fit maesta domus, strepit aula tumultu, 
<ven. fort. carm. 6 5.38> Reginae fletu plorat et omnis honor. 
<ven. fort. carm. 6 5.39> In populi facie lacrimarum flumina sordent, 
<ven. fort. carm. 6 5.40> Infans, qui affectum nescit, et ipse gemit. 
<ven. fort. carm. 6 5.41> Instant legati Germanica regna requiri 
<ven. fort. carm. 6 5.42> Narrantes longae tempora tarda uiae. 
<ven. fort. carm. 6 5.43> Sed matris moti gemitu sua uiscera soluunt, 
<ven. fort. carm. 6 5.44> Et qui compellunt dissimulare uolunt. 
<ven. fort. carm. 6 5.45> Dum natae amplexu genetrix nodata tenetur, 
<ven. fort. carm. 6 5.46> Praetereunt duplices, tertia quarta dies. 
<ven. fort. carm. 6 5.47> Instant legati nota regione reuerti; 
<ven. fort. carm. 6 5.48> Quos his alloquitur Goisuintha gemens: 
<ven. fort. carm. 6 5.49>"Si feritate trucis premerer captiua Geloni, 
<ven. fort. carm. 6 5.50> Forsan ad has lacrimas et pius hostis eras; 
<ven. fort. carm. 6 5.51> Si nec corde pius, cupidus mihi cederet hostis, 
<ven. fort. carm. 6 5.52> Vt natam ad pretium barbara praeda daret; 
<ven. fort. carm. 6 5.53> Si neque sic animum uelit inclinare cruentum, 
<ven. fort. carm. 6 5.54> Matri praestaret quo simul iret iter. 
<ven. fort. carm. 6 5.55> Nunc mora nulla datur pretio neque flectimus ullo: 
<ven. fort. carm. 6 5.56> Qui nihil indulget, saeuius hoste nocet. 
<ven. fort. carm. 6 5.57> Post uteri gemitus, post multa pericula partus 
<ven. fort. carm. 6 5.58> Postque laboris onus quod graue feta tuli, 
<ven. fort. carm. 6 5.59> Quae genui, natae matrem me non licet esse 
<ven. fort. carm. 6 5.60> Ipsaque naturae lex mihi tota perit? 
<ven. fort. carm. 6 5.61> Affectu ieiuna meo lacrimosa repellor, 
<ven. fort. carm. 6 5.62> Nec pietas aditum nec dat origo locum? 
<ven. fort. carm. 6 5.63> Quid rapitis? differte dies, dum disco dolores, 
<ven. fort. carm. 6 5.64> Solamenque mali sit mora sola mei. 
<ven. fort. carm. 6 5.65> Quando iterum uideam, quando haec mihi lumina ludant, 
<ven. fort. carm. 6 5.66> Quando iterum natae per pia colla cadam? 
<ven. fort. carm. 6 5.67> Vnde, precor, tenerae gressum spectabo puellae 
<ven. fort. carm. 6 5.68> Oblectetque animos matris et ipse iocus? 
<ven. fort. carm. 6 5.69> Post causas, quas regna gerunt, ubi maesta reclinem? 
<ven. fort. carm. 6 5.70> Quis colat affectu, lambiat ore caput? 
<ven. fort. carm. 6 5.71> Extensis palmis quis currat ad oscula uel quae 
<ven. fort. carm. 6 5.72> Ceruici insiliant pendula membra meae? 
<ven. fort. carm. 6 5.73> Quem teneam gremio, blando sub fasce laborans, 
<ven. fort. carm. 6 5.74> Aut leuiore manu uerberer ipsa ioco? 
<ven. fort. carm. 6 5.75> Nec te ferre sinu, quamquam sis(==SI-S) adulta, grauarer, 
<ven. fort. carm. 6 5.76> Quae mihi dulce nimis et leue pondus eras. 
<ven. fort. carm. 6 5.77> Cur noua rura petas illic ubi non ero mater? 
<ven. fort. carm. 6 5.78> An regio forsan non capit una duas? 
<ven. fort. carm. 6 5.79> Quae genuere ergo, lacerentur uiscera luctu: 
<ven. fort. carm. 6 5.80> Gaudia cui pereunt, tempora fletus erunt. 
<ven. fort. carm. 6 5.81> Plorans perdam oculos, duc et mea lumina tecum 
<ven. fort. carm. 6 5.82> Si tota ire uetor, pars mea te sequitur". 
<ven. fort. carm. 6 5.83> Tum proceres famuli domus urbs, rex ipse remugit, 
<ven. fort. carm. 6 5.84> Quaque petisses iter, uox grauis una gemit. 
<ven. fort. carm. 6 5.85> Progrediere fores tandem, sed turba morosa, 
<ven. fort. carm. 6 5.86> Soluere dum properat, se properando ligat. 
<ven. fort. carm. 6 5.87> Hinc tenet affectus, rapit inde tumultus euntes: 
<ven. fort. carm. 6 5.88> Sic per utrasque uices flebile feruet opus. 
<ven. fort. carm. 6 5.89> Alter abire monet, rogat alter amore redire: 
<ven. fort. carm. 6 5.90> Sic uariante fide(==FI-DE_) hic trahit, ille tenet. 
<ven. fort. carm. 6 5.91> Diuiditur populus per regna nouella uetustus: 
<ven. fort. carm. 6 5.92> Stat pater, it genitus; stat socer itque gener. 
<ven. fort. carm. 6 5.93> Qui uidit strepitum, patriam migrare putaret 
<ven. fort. carm. 6 5.94> Et quasi captiuum crederet ire solum. 
<ven. fort. carm. 6 5.95> Procedunt portis; serraco in ponte retento 
<ven. fort. carm. 6 5.96> Protulit hoc fletu Gelesuintha caput: 
<ven. fort. carm. 6 5.97>"Sic gremio, Tolete, tuo nutribas, ut aegra 
<ven. fort. carm. 6 5.98> Excludar portis tristis alumna tuis? 
<ven. fort. carm. 6 5.99> Quoque magis crucier, prodens mea uulnera luctu: 
<ven. fort. carm. 6 5.100> Stas felix regio, cur ego praeda trahor? 
<ven. fort. carm. 6 5.101> Antea clausa fui, modo te considero totam: 
<ven. fort. carm. 6 5.102> Nunc mihi nota prius, quando recedo, ferox. 
<ven. fort. carm. 6 5.103> Hinc te dinumero currens per culmina uisu; 
<ven. fort. carm. 6 5.104> En ego de numero non ero sola tuo. 
<ven. fort. carm. 6 5.105> Crudeles portae, quae me laxastis euntem 
<ven. fort. carm. 6 5.106> Clauibus oppositis nec uetuistis iter! 
<ven. fort. carm. 6 5.107> Antea uos geminas adamans petra una ligasset, 
<ven. fort. carm. 6 5.108> Quam daret huc ullam ianua pansa uiam. 
<ven. fort. carm. 6 5.109> Vrbs, pia plus fueras, si murus tota fuisses, 
<ven. fort. carm. 6 5.110> Me ire aut ne sineres, cingeret alta silex. 
<ven. fort. carm. 6 5.111> Pergo ignota locis, trepidans quidnam antea discam: 
<ven. fort. carm. 6 5.112> Gentem, animos, mores, oppida, rura, nemus? 
<ven. fort. carm. 6 5.113> Quem, precor, inueniam peregrinis aduena terris, 
<ven. fort. carm. 6 5.114> Quo mihi nemo uenis ciuis, amice, parens? 
<ven. fort. carm. 6 5.115> Dic, si blanda potest nutrix aliena placere, 
<ven. fort. carm. 6 5.116> Quae lauet ora manu uel caput ornet acu 
<ven. fort. carm. 6 5.117> Nulla puella choro neque collactanea ludat: 
<ven. fort. carm. 6 5.118> Hic mea blandities, hic mea cura iaces. 
<ven. fort. carm. 6 5.119> Si me non aliter, uel nuda sepulchra tenerent: 
<ven. fort. carm. 6 5.120> Non licet hic uiui? hic mihi dulce mori. 
<ven. fort. carm. 6 5.121> Non fruor amplexu, neque uisu plena recedo: 
<ven. fort. carm. 6 5.122> Quae me dimittis, dura Tolete, uale". 
<ven. fort. carm. 6 5.123> Sic accensi animi lacrimarum flumina rumpunt, 
<ven. fort. carm. 6 5.124> Fixus et irriguas parturit ignis aquas. 
<ven. fort. carm. 6 5.125> Hinc iter arripiunt genetrix, nata, agmina flentum, 
<ven. fort. carm. 6 5.126> Nec piget obsequii mater anhela sequi. 
<ven. fort. carm. 6 5.127> Deducit dulcem per amara uiatica natam, 
<ven. fort. carm. 6 5.128> Implentur ualles fletibus, alta tremunt, 
<ven. fort. carm. 6 5.129> Frangitur et densus uacuis ululatibus aer, 
<ven. fort. carm. 6 5.130> Ipsa repercusso murmure silua gemit. 
<ven. fort. carm. 6 5.131> Dat causas spatii genetrix, ut longius iret, 
<ven. fort. carm. 6 5.132> Sed fuit optanti tempus iterque breue. 
<ven. fort. carm. 6 5.133> Peruenit quo mater ait sese inde reuerti; 
<ven. fort. carm. 6 5.134> Sed quod uelle prius, postea nolle fuit. 
<ven. fort. carm. 6 5.135> Rursus adire cupit, uia qua fert inuia matrem; 
<ven. fort. carm. 6 5.136> Quam proceres retinent, ne teneretur iter. 
<ven. fort. carm. 6 5.137> Haerebant in se amplexae pariterque reflexae; 
<ven. fort. carm. 6 5.138> Incipit hic gemitu Goisuintha fero: 
<ven. fort. carm. 6 5.139> Ciuibus ampla tuis, angusta Hispania matri 
<ven. fort. carm. 6 5.140> Et regio soli tam cito clausa mihi! 
<ven. fort. carm. 6 5.141> Quae licet a Zephyro calidum percurris in Eurum, 
<ven. fort. carm. 6 5.142> Et de Tyrrheno tendis ad Oceanum, 
<ven. fort. carm. 6 5.143> Sufficiens populis quamuis regionibus amplis: 
<ven. fort. carm. 6 5.144> Quo est mea nata absens, terra mihi breuis es. 
<ven. fort. carm. 6 5.145> Nec minus hic sine te errans et peregrina uidebor 
<ven. fort. carm. 6 5.146> Inque loco proprio ciuis et exul ero. 
<ven. fort. carm. 6 5.147> Quaeso quid inspiciant oculi, quem, nata, requirant? 
<ven. fort. carm. 6 5.148> Quae mea nunc tecum lumina ducis, amor, 
<ven. fort. carm. 6 5.149> Tu dolor unus eris; quisquis mihi luserit infans, 
<ven. fort. carm. 6 5.150> Amplexu alterius tu mihi pondus eris. 
<ven. fort. carm. 6 5.151> Currat, stet, sedeat, fleat, intret et exeat alter, 
<ven. fort. carm. 6 5.152> Sola meis oculis dulcis imago redit. 
<ven. fort. carm. 6 5.153> Te fugiente errans aliena per oscula curram 
<ven. fort. carm. 6 5.154> Et super ora gemens ubera sicca premam. 
<ven. fort. carm. 6 5.155> De facie infantum plorantia lumina lambam 
<ven. fort. carm. 6 5.156> Et teneras lacrimas insatiata bibam. 
<ven. fort. carm. 6 5.157> Tali potu utinam uel parte refrigerer ulla, 
<ven. fort. carm. 6 5.158> Aut plorata auide mitiget unda sitim! 
<ven. fort. carm. 6 5.159> Quidquid erit, crucior; nulla hic medicamina prosunt, 
<ven. fort. carm. 6 5.160> Vulnere distillo, Gelesuintha, tuo. 
<ven. fort. carm. 6 5.161> Qua, rogo, nata manu cara haec coma pexa nitebit? 
<ven. fort. carm. 6 5.162> Quis sine me placidas lambiat ore genas? 
<ven. fort. carm. 6 5.163> Quis gremio foueat, genibus uehat, ambiat ulna? 
<ven. fort. carm. 6 5.164> Sed tibi praeter me non ibi mater erit. 
<ven. fort. carm. 6 5.165> Quod superest, timibundus amor hoc mandat eunti: 
<ven. fort. carm. 6 5.166> Sis precor o felix, sed caue - uade, uale. 
<ven. fort. carm. 6 5.167> Mitte auidae matri uel per uaga flabra salutem: 
<ven. fort. carm. 6 5.168> Si uenit, ipsa mihi nuntiet aura boni". 
<ven. fort. carm. 6 5.169> Filia tum ualidis genetricis onusta querellis, 
<ven. fort. carm. 6 5.170> Tristis, inops animi nec ualitura loqui, 
<ven. fort. carm. 6 5.171> Clausa uoce diu, uix fauce solubile fandi, 
<ven. fort. carm. 6 5.172> Pauca refert (cordis uulnere lingua grauis): 
<ven. fort. carm. 6 5.173>"Maiestas si celsa dei mihi tempora uellet 
<ven. fort. carm. 6 5.174> Nunc dare plus uitae, non daret ista uiae. 
<ven. fort. carm. 6 5.175> Vltima sed quoniam sors irreuocabilis instat, 
<ven. fort. carm. 6 5.176> Si iam nemo uetat, qua trahit ira sequar. 
<ven. fort. carm. 6 5.177> Haec extrema tamen loquar et memoranda dolori: 
<ven. fort. carm. 6 5.178> Hinc tua non tua sunt. Goisuintha, uale". 
<ven. fort. carm. 6 5.179> Oscula sic rumpunt et fixa ori ora repellunt; 
<ven. fort. carm. 6 5.180> Dum se non possunt, aera lambit amor. 
<ven. fort. carm. 6 5.181> Hinc pilente petens loca Gallica Gelesuintha 
<ven. fort. carm. 6 5.182> Stabat fixa oculis tristis eunte rota. 
<ven. fort. carm. 6 5.183> E contra genetrix post natam lumina tendens, 
<ven. fort. carm. 6 5.184> Vno stante loco, pergit et ipsa simul. 
<ven. fort. carm. 6 5.185> Tota tremens, agiles raperet ne mula quadrigas, 
<ven. fort. carm. 6 5.186> Aut equus impatiens uerteret axe rotas, 
<ven. fort. carm. 6 5.187> Sollicitis oculis circumuolitabat amantem, 
<ven. fort. carm. 6 5.188> Illuc mente sequens qua uia flectit iter. 
<ven. fort. carm. 6 5.189> Saepe loquebatur quasi secum nata sederet, 
<ven. fort. carm. 6 5.190> Absentemque manu uisa tenere sinu. 
<ven. fort. carm. 6 5.191> Prendere se credens in uentos brachia iactat, 
<ven. fort. carm. 6 5.192> Nec natam recipit, sed uaga flabra ferit. 
<ven. fort. carm. 6 5.193> Inter tot comites unam spectabat euntem, 
<ven. fort. carm. 6 5.194> Sola uidebat iter qua suus ibat amor. 
<ven. fort. carm. 6 5.195> Plus genetrix suspensa animo quam filia curru: 
<ven. fort. carm. 6 5.196> Haec titubans uotis ibat et illa rotis. 
<ven. fort. carm. 6 5.197> Donec longe oculo spatioque euanuit amplo 
<ven. fort. carm. 6 5.198> Nec uisum attingit, dum tegit umbra diem, 
<ven. fort. carm. 6 5.199> Ipsa putat dubios natae se cernere uultus, 
<ven. fort. carm. 6 5.200> Et cum forma fugit, dulcis imago redit. 
<ven. fort. carm. 6 5.201> O nomen pietate calens, o cura fidelis, 
<ven. fort. carm. 6 5.202> Quamuis absenti quid nisi mater eras? 
<ven. fort. carm. 6 5.203> Fletibus ora rigans, lamentis sidera pulsans, 
<ven. fort. carm. 6 5.204> Singula commemorans dulcia dura pia, 
<ven. fort. carm. 6 5.205> Mobilis impatiens metuens flens anxia mater, 
<ven. fort. carm. 6 5.206> Quid sequeris lacrimis? augurat altus amor? 
<ven. fort. carm. 6 5.207> Illa tamen pergit qua trita uiam orbita sulcat; 
<ven. fort. carm. 6 5.208> Quisque suis uacuos fletibus implet agros. 
<ven. fort. carm. 6 5.209> Inde Pyrenaeas per nubes transilit Alpes 
<ven. fort. carm. 6 5.210> Quaque pruinosis Iulius alget aquis, 
<ven. fort. carm. 6 5.211> Qua niue canentes fugiunt ad sidera montes 
<ven. fort. carm. 6 5.212> Atque super pluuias exit acutus apex. 
<ven. fort. carm. 6 5.213> Excipit hinc Narbo, qua litora plana remordens 
<ven. fort. carm. 6 5.214> Mitis Atax Rhodanas molliter intrat aquas. 
<ven. fort. carm. 6 5.215> Post aliquas urbes Pictauas attigit arces, 
<ven. fort. carm. 6 5.216> Regali pompa praetereundo uiam, 
<ven. fort. carm. 6 5.217> Inclitus ille quibus uere amplus Hilarius oris 
<ven. fort. carm. 6 5.218> Et satus et situs est ore tonante loquax. 
<ven. fort. carm. 6 5.219> Thrax Italus Scytha Persa Indus Geta Daca Britannus 
<ven. fort. carm. 6 5.220> Huius in eloquio spem bibit, arma capit. 
<ven. fort. carm. 6 5.221> Sol radio, hic uerbo generalia lumina fundunt, 
<ven. fort. carm. 6 5.222> Montibus ille diem, mentibus iste fidem. 
<ven. fort. carm. 6 5.223> Hanc ego nempe nouus conspexi praetereuntem 
<ven. fort. carm. 6 5.224> Molliter argenti turre rotante uehi. 
<ven. fort. carm. 6 5.225> Materno uoluit(==VOLUIT) pia quam Radegundis amore 
<ven. fort. carm. 6 5.226> Cernere feruenter, si daret ullus opem. 
<ven. fort. carm. 6 5.227> Saepe tamen missis dulci sibi dulcis adhaesit 
<ven. fort. carm. 6 5.228> Et placide coluit; quod modo triste dolet. 
<ven. fort. carm. 6 5.229> Toronicas terras Martini ad sidera noti 
<ven. fort. carm. 6 5.230> Inde petit lento continuante gradu. 
<ven. fort. carm. 6 5.231> Vingennae uolucer transmittitur alueus alno: 
<ven. fort. carm. 6 5.232> Turba comes rapidis alacris(==A+LA-CRIS) exit aquis. 
<ven. fort. carm. 6 5.233> Excipit inde repens uitrea Liger algidus unda, 
<ven. fort. carm. 6 5.234> Quo neque uel piscem leuis harena tegit. 
<ven. fort. carm. 6 5.235> Peruenit qua se piscoso Sequana fluctu 
<ven. fort. carm. 6 5.236> In mare fert, iuncto Rotomagense sinu. 
<ven. fort. carm. 6 5.237> Iungitur ergo toro regali culmine uirgo 
<ven. fort. carm. 6 5.238> Et magno meruit plebis amore coli, 
<ven. fort. carm. 6 5.239> Hos quoque muneribus permulcens, uocibus illos, 
<ven. fort. carm. 6 5.240> Et licet ignotos sic facit esse suos. 
<ven. fort. carm. 6 5.241> Vtque fidelis ei(==E-I+) sit gens armata, per arma 
<ven. fort. carm. 6 5.242> Iurat iure suo, se quoque lege ligat. 
<ven. fort. carm. 6 5.243> Regnabat placido componens tramite uitam, 
<ven. fort. carm. 6 5.244> Pauperibus tribuens aduena mater erat. 
<ven. fort. carm. 6 5.245> Quaque magis possit regno superesse perenni, 
<ven. fort. carm. 6 5.246> Catholicae fidei conciliata placet. 
<ven. fort. carm. 6 5.247> O dolor insignis, quid differs tempora fletus 
<ven. fort. carm. 6 5.248> Lugubresque uices plura loquendo taces? 
<ven. fort. carm. 6 5.249> Improba sors hominum, quae improuiso abdita lapsu 
<ven. fort. carm. 6 5.250> Tot bona tam subito morte uolante uoras! 
<ven. fort. carm. 6 5.251> Nam breue tempus habens consortia nexa iugalis 
<ven. fort. carm. 6 5.252> Principio uitae funere rapta fuit. 
<ven. fort. carm. 6 5.253> Praecipiti casu uolucri praeuenta sub ictu 
<ven. fort. carm. 6 5.254> Deficit, et uerso lumine lumen obit. 
<ven. fort. carm. 6 5.255> Infelix nutrix audito funere alumnae 
<ven. fort. carm. 6 5.256> Exanimum ad corpus uix animata uolat. 
<ven. fort. carm. 6 5.257> Ipsa inter famulas incumbens prima fideles 
<ven. fort. carm. 6 5.258> Haec tandem potuit clausa dolore loqui: 
<ven. fort. carm. 6 5.259>"Sic placidae matri promisi pessima nutrix, 
<ven. fort. carm. 6 5.260> Te longe incolumem, Gelesuintha, fore? 
<ven. fort. carm. 6 5.261> Sic extincta meum mea cernunt lumina lumen? 
<ven. fort. carm. 6 5.262> Pallida sic facies, qua rubor ante fuit? 
<ven. fort. carm. 6 5.263> Dic aliquid miserans, miserae mihi redde loquellas! 
<ven. fort. carm. 6 5.264> Quid referam ad matrem, si remeare licet? 
<ven. fort. carm. 6 5.265> Hoc sum per tantos peregrina secuta labores? 
<ven. fort. carm. 6 5.266> Pro uice tale mihi munus, alumna, refers? 
<ven. fort. carm. 6 5.267> Optabas pariter nobis uitam atque sepulchra: 
<ven. fort. carm. 6 5.268> Quae tecum uixi, me sine passa mori [es]? 
<ven. fort. carm. 6 5.269> Ordo utinam uitae iuuenique senique fuisset: 
<ven. fort. carm. 6 5.270> Te stante incolumi me prius ire neci"! 
<ven. fort. carm. 6 5.271> Vix planctus profert, uocem rapit alter ab ore, 
<ven. fort. carm. 6 5.272> Nec ualet una loqui quod uidet aula gemi. 
<ven. fort. carm. 6 5.273> Interea uehitur tristi lacrimata feretro, 
<ven. fort. carm. 6 5.274> Soluit et exequias obsequialis amor. 
<ven. fort. carm. 6 5.275> Ducitur, ornatur, deponitur, undique fletur, 
<ven. fort. carm. 6 5.276> Conditur et tumulo sic peregrina suo. 
<ven. fort. carm. 6 5.277> Nascitur hic subito rerum mirabile signum: 
<ven. fort. carm. 6 5.278> Dum pendens lychnus lucet ad obsequium, 
<ven. fort. carm. 6 5.279> Decidit in lapidem nec uergit et integer arsit, 
<ven. fort. carm. 6 5.280> Nec uitrum saxis nec perit ignis aquis. 
<ven. fort. carm. 6 5.281> Fama recens residis germanae perculit aures, 
<ven. fort. carm. 6 5.282> Affectuque pio sic mouet ora soror: 
<ven. fort. carm. 6 5.283>"Hanc, rogo, germanae mandasti, cara, salutem! 
<ven. fort. carm. 6 5.284> Scripta tuis digitis hoc mihi charta refert 
<ven. fort. carm. 6 5.285> Sollicitis oculis expectabam unde uenires: 
<ven. fort. carm. 6 5.286> Quale precata fui, non agis illud iter. 
<ven. fort. carm. 6 5.287> Optaui Gallis te ut huc Hispania ferret: 
<ven. fort. carm. 6 5.288> Non te hic cara soror, non ibi mater habet. 
<ven. fort. carm. 6 5.289> Extremo obsequio non huc Brunichildis adiui; 
<ven. fort. carm. 6 5.290> Si tibi nil uiuae, mortis honora darem. 
<ven. fort. carm. 6 5.291> Cur peregrina tuos non clausi dulcis ocellos 
<ven. fort. carm. 6 5.292> Auribus aut auidis ultima uerba bibi 
<ven. fort. carm. 6 5.293> Officio tristi nihil impendi ipsa sorori, 
<ven. fort. carm. 6 5.294> Membra manus faciem nec manus ista tegit. 
<ven. fort. carm. 6 5.295> Non licuit fundi lacrimas nec ab ore resorbi, 
<ven. fort. carm. 6 5.296> Frigida nec tepido uiscera fonte lauo. 
<ven. fort. carm. 6 5.297> Nutritas pariter, iunctas regionibus isdem, 
<ven. fort. carm. 6 5.298> Cur ad mortis iter diuidis, alte dolor"? 
<ven. fort. carm. 6 5.299> Sicque relicta soror casu laceratur ademptae; 
<ven. fort. carm. 6 5.300> Haec uocat, illa iacet nec repetita redit. 
<ven. fort. carm. 6 5.301> Germanae ualidos audit Germania fletus, 
<ven. fort. carm. 6 5.302> Quaque recurrit iter, questibus astra ferit. 
<ven. fort. carm. 6 5.303> Nomine saepe uocans te, Gelesuintha, sororem, 
<ven. fort. carm. 6 5.304> Hoc fontes siluae flumina rura sonant. 
<ven. fort. carm. 6 5.305> Gelesuintha, taces? responde, ut muta sorori 
<ven. fort. carm. 6 5.306> Respondent: lapides mons nemus unda polus. 
<ven. fort. carm. 6 5.307> Anxia sollicitans ipsas interrogat auras: 
<ven. fort. carm. 6 5.308> Sed de germanae cuncta salute silent. 
<ven. fort. carm. 6 5.309> Nuntius hic subito fluuios transcendit et Alpes 
<ven. fort. carm. 6 5.310> Maerorisque grauis tam cito pinna uolat. 
<ven. fort. carm. 6 5.311> Optandum fuerat, postquam loca cuncta replesset, 
<ven. fort. carm. 6 5.312> Tardius ad matrem hic dolor iret iter. 
<ven. fort. carm. 6 5.313> Sed quod fama refert, qui plus amat, et prius audit, 
<ven. fort. carm. 6 5.314> Ac dubium credit dante timore fidem. 
<ven. fort. carm. 6 5.315> Mox igitur matris iaculans dolor attigit aures, 
<ven. fort. carm. 6 5.316> Anxia succiso poplite lapsa ruit. 
<ven. fort. carm. 6 5.317> Audita de morte una mors altera pulsat, 
<ven. fort. carm. 6 5.318> Et paene incolumi corpore funus erat. 
<ven. fort. carm. 6 5.319> Pallida suffuso tum Goisuintha rubore 
<ven. fort. carm. 6 5.320> Molliter haec anima uix redeunte refert: 
<ven. fort. carm. 6 5.321>"Siccine me tenero natae solabar amore, 
<ven. fort. carm. 6 5.322> Vt mea nunc grauius uiscera uulnus aret? 
<ven. fort. carm. 6 5.323> Si nostrum iam lumen obit, si nata recessit, 
<ven. fort. carm. 6 5.324> Quid me ad has lacrimas, inuida uita, tenes? 
<ven. fort. carm. 6 5.325> Errasti, mors dura, nimis: cum tollere matrem 
<ven. fort. carm. 6 5.326> Funere debueris, sors tibi nata fuit. 
<ven. fort. carm. 6 5.327> O utinam mersis creuissent flumina ripis, 
<ven. fort. carm. 6 5.328> Naufraga ceu fusis terra natasset aquis, 
<ven. fort. carm. 6 5.329> Alta Pyrenaei tetigissent sidera montes 
<ven. fort. carm. 6 5.330> Aut uitrea glacie se solidasset iter, 
<ven. fort. carm. 6 5.331> Quando relaxaui te, Gelesuintha, sub Arctum, 
<ven. fort. carm. 6 5.332> Vt nec raeda rotis, non equus isset aquis! 
<ven. fort. carm. 6 5.333> Hoc ergo illud erat, quod mens praesaga timebat? 
<ven. fort. carm. 6 5.334> Non posse amplexu uellere, nata, meo. 
<ven. fort. carm. 6 5.335> Paruimus uotis alienis, iussa sequentes; 
<ven. fort. carm. 6 5.336> Promissa existi non reditura mihi. 
<ven. fort. carm. 6 5.337> Hoc erat altus amor, placida dulcedine natae 
<ven. fort. carm. 6 5.338> Quod teneris labiis ubera pressa dedi? 
<ven. fort. carm. 6 5.339> Cur hinc lactis opem produxit uena mamillae? 
<ven. fort. carm. 6 5.340> Cur alimenta dedi nec habitura(==SA-BI-TU+RA) fui? 
<ven. fort. carm. 6 5.341> Saepe soporantem furtiua per oscula suxi, 
<ven. fort. carm. 6 5.342> Vt leue dormires uiscera supposui. 
<ven. fort. carm. 6 5.343> Optasse extremum de te quid profuit illud, 
<ven. fort. carm. 6 5.344> Luderet ut gremiis paruula neptis auis? 
<ven. fort. carm. 6 5.345> Nec felix uota aut infelix funera uidi: 
<ven. fort. carm. 6 5.346> Perdidit heu nimius hoc labor, illud amor". 
<ven. fort. carm. 6 5.347> Partitis lacrimis soror hinc, inde anxia mater, 
<ven. fort. carm. 6 5.348> Vocibus haec Rhenum pulsat et illa Tagum. 
<ven. fort. carm. 6 5.349> Condolet hinc Batauus, gemit illinc Baeticus axis, 
<ven. fort. carm. 6 5.350> Perstrepit hoc Vachalus, illud Hiberus aquis. 
<ven. fort. carm. 6 5.351> Tot lacrimas stillasse sat est, sed ab imbre uaporis 
<ven. fort. carm. 6 5.352> Non releuando sitim gutta ministrat opem. 
<ven. fort. carm. 6 5.353> Affectus si forte potest mitescere, dicam: 
<ven. fort. carm. 6 5.354> Non ea flenda iacet quae loca laeta tenet. 
<ven. fort. carm. 6 5.355> Dicite, si quid ei nocuit, quam tempore lapso 
<ven. fort. carm. 6 5.356> Mortis iter rapuit, uita perennis alit? 
<ven. fort. carm. 6 5.357> Quae modo cum Stephano caelesti consule pergit, 
<ven. fort. carm. 6 5.358> Fulget apostolico principe clara Petro? 
<ven. fort. carm. 6 5.359> Matre simul domini plaudens radiante Maria 
<ven. fort. carm. 6 5.360> Rege sub aeterno militat illa deo. 
<ven. fort. carm. 6 5.361> Conciliata placet, pretioso funere fulget, 
<ven. fort. carm. 6 5.362> Deposita ueteri nunc stola pulchra tegit. 
<ven. fort. carm. 6 5.363> Atque utinam nobis illos accedere uultus 
<ven. fort. carm. 6 5.364> Cedat amore deus per mare, per gladios! 
<ven. fort. carm. 6 5.365> Vitae signa tenet, uitreo cum uase cadente 
<ven. fort. carm. 6 5.366> Non aqua restinxit nec petra fregit humi. 
<ven. fort. carm. 6 5.367> Tu quoque, mater, habes consultum dote tonantis 
<ven. fort. carm. 6 5.368> De nata et genero, nepte nepote uiro. 
<ven. fort. carm. 6 5.369> Credite, Christicolae, uiuam, quia credidit illa: 
<ven. fort. carm. 6 5.370> Non hanc flere decet quam paradisus habet. 
<ven. fort. carm. 6 6.1> Hic uer purpureum uiridantia gramina gignit 
<ven. fort. carm. 6 6.2> Et paradisiacas spargit odore rosas; 
<ven. fort. carm. 6 6.3> Hic tener aestiuas defendit pampinus umbras, 
<ven. fort. carm. 6 6.4> Praebet et uuiferis frondea tecta comis, 
<ven. fort. carm. 6 6.5> Pinxeruntque locum uariato germine flores, 
<ven. fort. carm. 6 6.6> Pomaque uestiuit candor et inde rubor. 
<ven. fort. carm. 6 6.7> Mitior hic aestas, ubi molli blanda susurro 
<ven. fort. carm. 6 6.8> Aura leuis semper pendula mala quatit. 
<ven. fort. carm. 6 6.9> Haec magno inseruit(==INSERUIT) rex Childebercthus amore; 
<ven. fort. carm. 6 6.10> Carius ista placent quae manus illa dedit: 
<ven. fort. carm. 6 6.11> De cultore trahit mellitum planta saporem, 
<ven. fort. carm. 6 6.12> Forsan et hic tacitos miscuit ille fauos. 
<ven. fort. carm. 6 6.13> Regis honore nouis duplicata est gratia pomis, 
<ven. fort. carm. 6 6.14> Nare suauis(==SU-AVIS) odor, dulcis in ore sapor. 
<ven. fort. carm. 6 6.15> Qualiter ille hominum potuit prodesse saluti, 
<ven. fort. carm. 6 6.16> Cuius et in pomis tactus odore placet? 
<ven. fort. carm. 6 6.17> Felix perpetua generetur ab arbore fructus, 
<ven. fort. carm. 6 6.18> Vt de rege pio sit memor omnis homo. 
<ven. fort. carm. 6 6.19> Hinc iter eius erat, cum limina sancta petebat, 
<ven. fort. carm. 6 6.20> Quae modo pro meritis incolit ille magis. 
<ven. fort. carm. 6 6.21> Antea nam uicibus loca sacra terebat amatus, 
<ven. fort. carm. 6 6.22> Nunc tamen assidue templa beata tenet. 
<ven. fort. carm. 6 6.23> Possideas felix haec, Vltrogotho, per aeuum, 
<ven. fort. carm. 6 6.24> Cum geminis natis tertia mater ouans. 
<ven. fort. carm. 6 7.1> Venimus ad Cantum felici tramite blandum,
<ven. fort. carm. 6 7.2> Aregium laetor quo reperisse patrem.
<ven. fort. carm. 6 7.3> Quod petit instigans auido gula nostra barathro,
<ven. fort. carm. 6 7.4> Excipiunt oculos aurea poma meos.
<ven. fort. carm. 6 7.5> Vndique concurrunt uariato mala colore,
<ven. fort. carm. 6 7.6> Credas ut pictas me meruisse dapes.
<ven. fort. carm. 6 7.7> Vix digitis tetigi, fauce hausi, dente rotaui
<ven. fort. carm. 6 7.8> Migrauitque aluo praeda citata loco.
<ven. fort. carm. 6 7.9> Nam sapor ante placet quam traxit naris odorem:
<ven. fort. carm. 6 7.10> Sic uincente gula naris honore caret.
<ven. fort. carm. 6 8.1> Cur mihi tam ualidas innectis, cura, querellas!
<ven. fort. carm. 6 8.2> Heu mea uel tandem desere corda, dolor.
<ven. fort. carm. 6 8.3> Quid reuocas casus? iam me mea sarcina lassat.
<ven. fort. carm. 6 8.4> Quod iactare puto, cur duplicatur onus!"
<ven. fort. carm. 6 8.5> Tristius erro nimis patriis uagus exul ab oris,
<ven. fort. carm. 6 8.6> Quam sit Apollonius naufragus hospes aquis.
<ven. fort. carm. 6 8.7> Venimus ut Mettis, cocus illic regius instans
<ven. fort. carm. 6 8.8> Absenti nautas abstulit atque ratem.
<ven. fort. carm. 6 8.9> De flammis ardente manu qui diripit escas,
<ven. fort. carm. 6 8.10> Ille rati nescit parcere tutus aquis?
<ven. fort. carm. 6 8.11> Corde niger, fumo pastus, fuligine tinctus,
<ven. fort. carm. 6 8.12> Et cuius facies caccabus alter adest;
<ven. fort. carm. 6 8.13> Cui sua sordentem pinxerunt arma colorem,
<ven. fort. carm. 6 8.14> Frixuriae cocumae scafa patella tripes,
<ven. fort. carm. 6 8.15> Indignus uersu potius carbone notetur,
<ven. fort. carm. 6 8.16> Et piceum referat turpis imago uirum.
<ven. fort. carm. 6 8.17> Res indigna nimis, grauis est iniuria facti:
<ven. fort. carm. 6 8.18> Plus iuscella coci quam mea iura ualent;
<ven. fort. carm. 6 8.19> Nec tantum codex quantum se caccabus effert,
<ven. fort. carm. 6 8.20> Vt mea nec mihi sit participata rates.
<ven. fort. carm. 6 8.21> Sed tamen auxilium solito porrexit amore
<ven. fort. carm. 6 8.22> Qui domini pascens Vilicus auget oues.
<ven. fort. carm. 6 8.23> Praestitit et gracili pauidus cum lintre cucurri,
<ven. fort. carm. 6 8.24> Imbre, euro, fluuio sed madefactus ego.
<ven. fort. carm. 6 8.25> Iactaui reliquos, sequerentur ut inde pedestres,
<ven. fort. carm. 6 8.26> Nam si nemo foris, nemo nec intus erat.
<ven. fort. carm. 6 8.27> Mergere mox habuit cunctos rapiente periclo:
<ven. fort. carm. 6 8.28> Naufragii testis nemo superstes erat.
<ven. fort. carm. 6 8.29> Sic uicinus eram, postquam iactauimus omnes,
<ven. fort. carm. 6 8.30> Ictibus ut crebris lamberet unda pedes.
<ven. fort. carm. 6 8.31>"Obsequium" dixi "remoue, modo nolo lauari";
<ven. fort. carm. 6 8.32> Sed tamen instabat lympha rigare pedes.
<ven. fort. carm. 6 8.33> Nauriacum ueniens refero mea tristia regi:
<ven. fort. carm. 6 8.34> Risit, et ore pio iussit adesse ratem.
<ven. fort. carm. 6 8.35> Quaerunt, nec poterant aliquam reperire carinam,
<ven. fort. carm. 6 8.36> Donec cuncta cohors regia fluxit aquis.
<ven. fort. carm. 6 8.37> Restitit hic solus praestans solacia Gogo:
<ven. fort. carm. 6 8.38> Quod tribuit cunctis non negat ille suis.
<ven. fort. carm. 6 8.39> Dulcius alloquitur comitem qui Papulus extat,
<ven. fort. carm. 6 8.40> Vt quamcumque mihi redderet ipse ratem;
<ven. fort. carm. 6 8.41> Omnia perlustrans uidit sub litore lintrem;
<ven. fort. carm. 6 8.42> Nec tamen hic poterat sarcina nostra capi.
<ven. fort. carm. 6 8.43> Nauriaco interea fecit me stare parumper,
<ven. fort. carm. 6 8.44> Ordinat et sumptus quos locus ipse dedit.
<ven. fort. carm. 6 8.45> Quamuis parua ferat, satis est mihi sola uoluntas:
<ven. fort. carm. 6 8.46> Est nec parua quidem quam dat amator opem.
<ven. fort. carm. 6 8.47> Addidit et cum esca mihi pocula gratus amicus,
<ven. fort. carm. 6 8.48> In quantum poterat rure parare merum.
<ven. fort. carm. 6 8.49> Sic mihi iucundam direxti, Papule, proram;
<ven. fort. carm. 6 8.50> Felix uiue uale, dulcis amice, comes.
<ven. fort. carm. 6 9.1> Expecto te, noster amor, uenerande Dynami,
<ven. fort. carm. 6 9.2> Quamuis absentem quem mea cura uidet.
<ven. fort. carm. 6 9.3> Quae loca te teneant uenientia flabra requiro;
<ven. fort. carm. 6 9.4> Si fugias oculos, non fugis hinc animos.
<ven. fort. carm. 6 9.5> Massiliae tibi regna placent, Germania nobis:
<ven. fort. carm. 6 9.6> Vulsus ab aspectu pectore iunctus ades.
<ven. fort. carm. 6 9.7> Quo sine te tua pars hucusque oblita remansit
<ven. fort. carm. 6 9.8> Nec reuocas animo membra relicta tuo?
<ven. fort. carm. 6 9.9> Si sopor obrepsit, tibi me uel somnia narrent,
<ven. fort. carm. 6 9.10> Nam solet unianimes(==UNJANIMES) ipsa uidere quies.
<ven. fort. carm. 6 9.11> Si uigilas, fateor, ueniam tibi culpa negabit;
<ven. fort. carm. 6 9.12> Nil unde excuses desidiosus habes.
<ven. fort. carm. 6 9.13> Altera signiferi reuolutis mensibus anni
<ven. fort. carm. 6 9.14> Solis anhelantes orbita lassat equos,
<ven. fort. carm. 6 9.15> Cum mea discedens rapuisti lumina tecum,
<ven. fort. carm. 6 9.16> Et modo nil sine te cerno patente die.
<ven. fort. carm. 6 9.17> Vel mihi uerba dares de fonte refusa loquaci,
<ven. fort. carm. 6 9.18> Vt faceret tecum pagina missa loqui.
<ven. fort. carm. 6 9.19> Sed tamen ut tandem uenias huc carius hortor,
<ven. fort. carm. 6 9.20> Et reuocas oculis lumen, amice, meis.
<ven. fort. carm. 6 10.1> Tempora, praecipiti uos inuidistis amori,
<ven. fort. carm. 6 10.2> Officium uoti quae uetuistis agi
<ven. fort. carm. 6 10.3> Per lyricos modulos et fila loquacia plectris,
<ven. fort. carm. 6 10.4> Qua citharis Erato dulce relidit ebur.
<ven. fort. carm. 6 10.5> Ecce uaporiferum sitiens canis exerit astrum
<ven. fort. carm. 6 10.6> Et per hiulcatos feruor anhelat agros.
<ven. fort. carm. 6 10.7> Hinc metuens saniem, ne quo iacularer ab igne,
<ven. fort. carm. 6 10.8> Sanguine laxato brachia nexa gero.
<ven. fort. carm. 6 10.9> Labitur unde cruor, nodo manus inde tenetur
<ven. fort. carm. 6 10.10> Et dextram innocuam uena soluta ligat.
<ven. fort. carm. 6 10.11> Vt sine temperie ualidi sitis urat amoris,
<ven. fort. carm. 6 10.12> Causa meis uotis obstitit ista grauis.
<ven. fort. carm. 6 10.13> Nescio quam prosit ratio perfuncta medellae:
<ven. fort. carm. 6 10.14> Me tamen inde nocet quod reticere facit.
<ven. fort. carm. 6 10.15> Scribere si digitis sinerer, satis illa fuisset:
<ven. fort. carm. 6 10.16> Nunc mihi prima tui cura, secunda mei.
<ven. fort. carm. 6 10.17> Ex studio studiis retrahor, silet unda Camenae:
<ven. fort. carm. 6 10.18> Carne fluit sanies, ne riget ore latex.
<ven. fort. carm. 6 10.19> Musicus ignis abest, algent in fonte sorores,
<ven. fort. carm. 6 10.20> Nam sanguis latices hinc gelat unde ligat.
<ven. fort. carm. 6 10.21> Si qua calens animo recitanda poemata pangam,
<ven. fort. carm. 6 10.22> Scis ipse hoc studium quam grauet arte labor.
<ven. fort. carm. 6 10.23> Nam cruor ablatus magis otia lenta requirit,
<ven. fort. carm. 6 10.24> Quo neque frigus hiat nec uapor ustus arat:
<ven. fort. carm. 6 10.25> Secretumque petit, neu flabilis aura flagellet, 
<ven. fort. carm. 6 10.26> Quo recreans animum stat uiror, halat odor.
<ven. fort. carm. 6 10.27> Ast ego posthabeo affectu mea seria uestro:
<ven. fort. carm. 6 10.28> Cura tui faciem, nam mea terga tenet.
<ven. fort. carm. 6 10.29> Post sudorem habui modo nam dare membra quieti:
<ven. fort. carm. 6 10.30> Ordine postposito tempora rumpit amor.
<ven. fort. carm. 6 10.31> Duco parum propriam, tibi dum uolo ferre salutem,
<ven. fort. carm. 6 10.32> Sed mea prospicio, cum tua uota colo.
<ven. fort. carm. 6 10.33> Nunc cape parua, cate et pollens duilance Dynami,
<ven. fort. carm. 6 10.34> Clare decore tuo, care fauore meo,
<ven. fort. carm. 6 10.35> Partibus Italiae aduecto mihi Rhenus et Hister
<ven. fort. carm. 6 10.36> Quem cecinere prius quam daret ipse locus,
<ven. fort. carm. 6 10.37> Insignem specie, celsum lare, lege sagacem,
<ven. fort. carm. 6 10.38> Omnibus aequalem spe sale pace fide.
<ven. fort. carm. 6 10.39> Incidit unde mihi, fateor, te sorte uidendi
<ven. fort. carm. 6 10.40> Arctoi gelida sub regione calor,
<ven. fort. carm. 6 10.41> Plusque libens uultus efferueo totus in illos,
<ven. fort. carm. 6 10.42> Ad patriae reditus quam peregrina cohors, 
<ven. fort. carm. 6 10.43> Visibus atque tuis issem uelocius, ac si 
<ven. fort. carm. 6 10.44> Ad patris amplexus de Telamone satus. 
<ven. fort. carm. 6 10.45> Vix quoque tam cupidus uario sinuamine sulcat 
<ven. fort. carm. 6 10.46> Rusticus arte solum, nauita aplustre(==A-PLU+STRE-) fretum. 
<ven. fort. carm. 6 10.47> Ex illo, celebrande, cliens stat pars mea tecum, 
<ven. fort. carm. 6 10.48> Et uenis huc animae pars mediata meae, 
<ven. fort. carm. 6 10.49> Antea corde mihi notus quam lumine uisus, 
<ven. fort. carm. 6 10.50> Quem mente astringo, si neque tango manu:
<ven. fort. carm. 6 10.51> Brachia qui nec dum circum tua colla cateno,
<ven. fort. carm. 6 10.52> Quod digiti nequeunt, alligat illud amor.
<ven. fort. carm. 6 10.53> Longius inde absens ibi sed pertingo quod opto:
<ven. fort. carm. 6 10.54> Quo pede non uenio, pectore totus eo.
<ven. fort. carm. 6 10.55> Nos licet obstet Arar Rhodanusque, natamus amore,
<ven. fort. carm. 6 10.56> Nec uetat ire animum qui uetat ire gradum.
<ven. fort. carm. 6 10.57> Legi etiam missos alieno nomine uersus,
<ven. fort. carm. 6 10.58> Quo quasi per speculum reddit imago uirum.
<ven. fort. carm. 6 10.59> Fonte Camenali quadrato spargeris orbi,
<ven. fort. carm. 6 10.60> Ad loca quae nescis duceris oris aquis.
<ven. fort. carm. 6 10.61> Hinc quoque non aliquo nobis abolende recedis,
<ven. fort. carm. 6 10.62> Quo fixus scriptis nosceris esse tuis.
<ven. fort. carm. 6 10.63> Interiora mei penetrans possessor agelli,
<ven. fort. carm. 6 10.64> Felix perpetue, dulcis amice, uale.
<ven. fort. carm. 6 10.65> Spectans oris opem melioraque sideris optans,
<ven. fort. carm. 6 10.66> Currat ut affatus, stet tibi longa salus.
<ven. fort. carm. 6 10.67> Sacris Theodoro primo lare sede, Sapaudo
<ven. fort. carm. 6 10.68> Felici egregio, quem dedit orbis honor.
<ven. fort. carm. 6 10.69> Albino eximio, Heliae claroque Iouino
<ven. fort. carm. 6 10.70> Pro Fortunato redde salutis opus.
<ven. fort. carm. 6 10.71> Haec tibi nostra chelys modulatur simplice cantu:
<ven. fort. carm. 6 10.72> Sed tonet archetypo barbitus inde sopho.
