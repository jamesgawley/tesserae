<ven. fort. carm. 3 3.1> Quamuis pigra mihi iaceat sine fomite lingua
<ven. fort. carm. 3 3.2> Nec ualeam dignis reddere digna uiris,
<ven. fort. carm. 3 3.3> Attamen, alme pater, Christi uenerande sacerdos
<ven. fort. carm. 3 3.4> Eufroni, cupio soluere parua tibi.
<ven. fort. carm. 3 3.5> Debeo multa quidem, sed suscipe pauca libenter:
<ven. fort. carm. 3 3.6> Sit ueniale precor quod tuus edit amor.
<ven. fort. carm. 3 3.7> Ecclesiae lampas sub te radiante coruscat,
<ven. fort. carm. 3 3.8> Lumine pontificis fulget ubique fides;
<ven. fort. carm. 3 3.9> Gratia praecellens sincero in pectore uernat,
<ven. fort. carm. 3 3.10> Quo nullus dolus est, Israhelita uires(==VI-RES);
<ven. fort. carm. 3 3.11> Immaculata tibi feliciter actio currit:
<ven. fort. carm. 3 3.12> Vt penetres caelos, haec uia pandit iter.
<ven. fort. carm. 3 3.13> Dulcia conloquii sine fuco dicta refundis:
<ven. fort. carm. 3 3.14> Non sic mella mihi quam tua uerba placent;
<ven. fort. carm. 3 3.15> Quidquid habet sensus, hoc lingua serena relaxat:
<ven. fort. carm. 3 3.16> Pectore sub uestro fraus loca nulla tenet,
<ven. fort. carm. 3 3.17> Qui sine felle manes in simplicitate columbae,
<ven. fort. carm. 3 3.18> Nec serpens in te dira uenena fouet.
<ven. fort. carm. 3 3.19> Aduena si ueniat, patriam tu reddis amatam
<ven. fort. carm. 3 3.20> Et per te proprias hic habet exul opes;
<ven. fort. carm. 3 3.21> Si quis iniqua gemit, tristis hinc nemo recedit.
<ven. fort. carm. 3 3.22> Sed lacrimas remouens laetificare facis.
<ven. fort. carm. 3 3.23> Martinus meritis hac uos in sede locauit:
<ven. fort. carm. 3 3.24> Dignus eras heres qui sua iussa colis.
<ven. fort. carm. 3 3.25> Ille tenet caelum largo dans omnia uoto:
<ven. fort. carm. 3 3.26> Iunctus eris Christo hunc imitando uirum.
<ven. fort. carm. 3 3.27> Non perit hic uestrum qui grex ad ouile recurrit,
<ven. fort. carm. 3 3.28> Candida nec spinis uellera perdit ouis,
<ven. fort. carm. 3 3.29> Non lupus ore rapit praedam pastore uigente,
<ven. fort. carm. 3 3.30> Sed fugit exclusus non lacerando greges.
<ven. fort. carm. 3 3.31> Haec tibi lux maneat longos, uenerande, per annos
<ven. fort. carm. 3 3.32> Atque futura dies lucidiora ferat.
<ven. fort. carm. 3 4.1> Si ueniant linguae pariter Graeca atque Latina,
<ven. fort. carm. 3 4.2> Pro meritis nequeunt soluere cuncta tuis.
<ven. fort. carm. 3 4.3> Laudibus obsessus, uotis uenerandus haberis,
<ven. fort. carm. 3 4.4> Felix, qui sensus luce perennis eris.
<ven. fort. carm. 3 5.1> Fida salus patriae, Felix spe nomine corde,
<ven. fort. carm. 3 5.2> Ordo sacerdotum quo radiante micat,
<ven. fort. carm. 3 5.3> Restituis terris quod publica iura petebant,
<ven. fort. carm. 3 5.4> Temporibus nostris gaudia prisca ferens.
<ven. fort. carm. 3 5.5> Vox procerum, lumen generis, defensio plebis
<ven. fort. carm. 3 5.6> Naufragium prohibes hic ubi portus ades.
<ven. fort. carm. 3 5.7> Actor apostolicus qui iura Britannica uincens,
<ven. fort. carm. 3 5.8> Tutus in aduersis, spe crucis arma fugas.
<ven. fort. carm. 3 5.9> Viue decus patriae, fidei lux, auctor honoris,
<ven. fort. carm. 3 5.10> Splendor pontificum, noster et orbis amor.
<ven. fort. carm. 3 6.1> Cum Salomon coleret generosi encaenia templi,
<ven. fort. carm. 3 6.2> Israhel electos fecit adesse uiros:
<ven. fort. carm. 3 6.3> Leuitas proceres pueros iuuenesque senesque
<ven. fort. carm. 3 6.4> Vndique certatim regia pompa trahit.
<ven. fort. carm. 3 6.5> Mactantur uituli, tauri iugulantur ad aras
<ven. fort. carm. 3 6.6> Et populi in uotis gaudia caedis erant.
<ven. fort. carm. 3 6.7> Nunc uero adsurgit ritu placitura beato
<ven. fort. carm. 3 6.8> Tempore decurso iustior ara deo:
<ven. fort. carm. 3 6.9> Prospera quae populis Felix modo festa ministrans
<ven. fort. carm. 3 6.10> Exsuperat rebus gesta priora nouis.
<ven. fort. carm. 3 6.11> Conuocat egregios sacra ad sollemnia patres,
<ven. fort. carm. 3 6.12> Quo stat uera salus et fugit umbra uetus;
<ven. fort. carm. 3 6.13> Docti claue Petri caelos aperire petenti
<ven. fort. carm. 3 6.14> Ac monitis Pauli noscere clausa poli.
<ven. fort. carm. 3 6.15> Ne lupus intret oues neu morbus inulceret agnos
<ven. fort. carm. 3 6.16> Hinc sunt custodes, inde medella gregis;
<ven. fort. carm. 3 6.17> Quorum uox refluens populo de fonte salutis,
<ven. fort. carm. 3 6.18> Vt bibat aure fidem, porrigit ore salem.
<ven. fort. carm. 3 6.19> Inter quos medios Martini sede sacerdos
<ven. fort. carm. 3 6.20> Eufronius fulget metropolita sacer;
<ven. fort. carm. 3 6.21> Plaudens in sancta fratrum coeunte corona
<ven. fort. carm. 3 6.22> Et sua membra uidens fortior exstat apex:
<ven. fort. carm. 3 6.23> Laetius inde caput, quia sunt sua uiscera secum,
<ven. fort. carm. 3 6.24> Ecclesiae iuncto corpore crescit honor.
<ven. fort. carm. 3 6.25> Domitianus, item Victorius, ambo columnae,
<ven. fort. carm. 3 6.26> Spes in utrisque manens pro regionis ope.
<ven. fort. carm. 3 6.27> Domnulus hinc fulget meritis, Romacharius inde,
<ven. fort. carm. 3 6.28> Iure sacerdotii cultor uterque dei.
<ven. fort. carm. 3 6.29> En spectata diu, data nunc memoranda per aeuum,
<ven. fort. carm. 3 6.30> Votis plena piis fulget in urbe dies,
<ven. fort. carm. 3 6.31> In qua promeruit sua gaudia cernere pastor
<ven. fort. carm. 3 6.32> Officioque sacro reddere uota deo;
<ven. fort. carm. 3 6.33> Tempore qui longo aduentu pendebat in isto
<ven. fort. carm. 3 6.34> Despiciens aliud (hoc erat omnis amor),
<ven. fort. carm. 3 6.35> Omnia tuta timens suspecto in tramite uitae,
<ven. fort. carm. 3 6.36> Ne prius iret iter quam daret ista deo;
<ven. fort. carm. 3 6.37> Saepius occultans suspiria lassa trahebat,
<ven. fort. carm. 3 6.38> Cederet ut dominus hoc properare decus;
<ven. fort. carm. 3 6.39> Anxius incerto curarum fasce laborans
<ven. fort. carm. 3 6.40> Dum uotum spectat, pondera tempus erant.
<ven. fort. carm. 3 6.41> Sed iam festus adest, soluatur sarcina curae,
<ven. fort. carm. 3 6.42> Laetitiae cumulus triste repellat onus.
<ven. fort. carm. 3 6.43> Prospera dans populis et gaudia larga per urbem
<ven. fort. carm. 3 6.44> Felix felici cum grege pastor age.
<ven. fort. carm. 3 6.45> Hinc te pontifices circumdant, inde ministri:
<ven. fort. carm. 3 6.46> Cingit te totum hinc honor, inde fauor.
<ven. fort. carm. 3 6.47> Clericus ecce choris resonat, plebs inde choraulis:
<ven. fort. carm. 3 6.48> Quisque tuum uotum qua ualet arte canit.
<ven. fort. carm. 3 6.49> Tarda fuere tibi, quia fit mora semper amanti;
<ven. fort. carm. 3 6.50> Res sublimis enim tarda, sed ampla uenit.
<ven. fort. carm. 3 6.51> Nunc domini laudes inter tua classica canta
<ven. fort. carm. 3 6.52> Et trinitatis opem machina trina sonet.
<ven. fort. carm. 3 6.53> Adde medullata in templis holocausta sacerdos;
<ven. fort. carm. 3 6.54> Quo diuturna mices hostia pura deo.
<ven. fort. carm. 3 7.1> Siderei montes, speciosa cacumina Sion,
<ven. fort. carm. 3 7.2> A Libano gemini flore comante cedri,
<ven. fort. carm. 3 7.3> Caelorum portae, lati duo lumina mundi:
<ven. fort. carm. 3 7.4> Ore tonat Paulus, fulgorat arce Petrus.
<ven. fort. carm. 3 7.5> Inter apostolicas radianti luce coronas
<ven. fort. carm. 3 7.6> Doctior hic monitu, celsior ille gradu.
<ven. fort. carm. 3 7.7> Per hunc corda hominum reserantur et astra per illum:
<ven. fort. carm. 3 7.8> Quos docet iste stilo, suscipit ille polo.
<ven. fort. carm. 3 7.9> Pandit iter caeli hic dogmate, clauibus alter:
<ven. fort. carm. 3 7.10> Est uia cui Paulus, ianua fida Petrus.
<ven. fort. carm. 3 7.11> Hic petra firma manens, ille architectus habetur:
<ven. fort. carm. 3 7.12> Surgit in his templum, quo placet ara deo.
<ven. fort. carm. 3 7.13> Vno fonte pares medicata fluenta rigantes
<ven. fort. carm. 3 7.14> Restingunt auidam dulce liquore sitim.
<ven. fort. carm. 3 7.15> Fortia bella gerens quisquis cupit astra tenere,
<ven. fort. carm. 3 7.16> Rex dedit hos proceres militis esse duces.
<ven. fort. carm. 3 7.17> Gallia, plaude libens, mittit tibi Roma salutem:
<ven. fort. carm. 3 7.18> Fulgor apostolicus uisitat Allobrogas;
<ven. fort. carm. 3 7.19> A facie hostili duo propugnacula praesunt,
<ven. fort. carm. 3 7.20> Quos fidei turres urbs caput orbis habet.
<ven. fort. carm. 3 7.21> Hi radiant oculi pretioso in corpore Christi,
<ven. fort. carm. 3 7.22> Lumine qui proprio cetera membra regunt.
<ven. fort. carm. 3 7.23> Munere Felicis caeli cape, Gallia, fruges
<ven. fort. carm. 3 7.24> Pontificisque tui uota beata cole,
<ven. fort. carm. 3 7.25> Cuius castus amor dedit hanc in honore superno
<ven. fort. carm. 3 7.26> Ecclesiae nuptae dote perenne domum.
<ven. fort. carm. 3 7.27> Vertice sublimi patet aulae forma triformis,
<ven. fort. carm. 3 7.28> Nomine apostolico sanctificata deo.
<ven. fort. carm. 3 7.29> Quantum inter sanctos meritum supereminet illis,
<ven. fort. carm. 3 7.30> Celsius haec tantum culmina culmen habent.
<ven. fort. carm. 3 7.31> In medium turritus apex super ardua tendit
<ven. fort. carm. 3 7.32> Quadratumque leuans crista rotundat opus.
<ven. fort. carm. 3 7.33> Altius, ut stupeas, arce ascendente per arcus
<ven. fort. carm. 3 7.34> Instar montis agens aedis acumen habet.
<ven. fort. carm. 3 7.35> Illic expositas fucis animantibus artus
<ven. fort. carm. 3 7.36> Viuere picturas arte reflante putas.
<ven. fort. carm. 3 7.37> Sol uagus ut dederit per stagnea tecta colorem,
<ven. fort. carm. 3 7.38> Lactea lux resilit, cum rubor inde ferit.
<ven. fort. carm. 3 7.39> Ire redire uides radio crispante figuras
<ven. fort. carm. 3 7.40> Atque lacunar agit quod maris unda solet.
<ven. fort. carm. 3 7.41> Fulgorem astrorum meditantur tecta metallo,
<ven. fort. carm. 3 7.42> Et splendore suo culmina sidus habent.
<ven. fort. carm. 3 7.43> Luna coronato quotiens radiauerit ortu,
<ven. fort. carm. 3 7.44> Alter ab aede sacra surgit ad astra iubar.
<ven. fort. carm. 3 7.45> Si nocte inspiciat hanc praetereundo uiator,
<ven. fort. carm. 3 7.46> Et terram stellas credit habere suas.
<ven. fort. carm. 3 7.47> Tota rapit radios, patulis oculata fenestris,
<ven. fort. carm. 3 7.48> Et quod mireris hic foris, intus habes.
<ven. fort. carm. 3 7.49> Tempore quo redeunt tenebrae, mihi dicere fas sit,
<ven. fort. carm. 3 7.50> Mundus habet noctem, detinet aula diem.
<ven. fort. carm. 3 7.51> Dextera pars templi meritis praefulget Hilari(==HI-LA+RI),
<ven. fort. carm. 3 7.52> Compare Martino consociante gradum.
<ven. fort. carm. 3 7.53> Gallia sic proprios dum fudit ubique patronos,
<ven. fort. carm. 3 7.54> Quos hic terra tegit, lumina mundus habet.
<ven. fort. carm. 3 7.55> Altera Ferreoli pars est, qui uulnere ferri
<ven. fort. carm. 3 7.56> Munere martyrii gemma superba nitet.
<ven. fort. carm. 3 7.57> Obtulit haec Felix, ut sit magis ipse sacerdos,
<ven. fort. carm. 3 7.58> Christe, tuum templum, qui tibi templa dedit.
<ven. fort. carm. 3 8.1> Illuxit festiua dies, me gaudia cogunt,
<ven. fort. carm. 3 8.2> Vt quod plebs poterat, solus amore loquar.
<ven. fort. carm. 3 8.3> Vltima quamuis sit regio Armoricus in orbe,
<ven. fort. carm. 3 8.4> Felicis merito cernitur esse prior.
<ven. fort. carm. 3 8.5> Miserunt similes Oriens et Gallia sortes:
<ven. fort. carm. 3 8.6> Illa micat radiis solis et ista tuis;
<ven. fort. carm. 3 8.7> Nam splendore nouo sua munera quisque ministrat:
<ven. fort. carm. 3 8.8> Tu fers Oceano lumen et ille rubro;
<ven. fort. carm. 3 8.9> Denique si sensus clara pro lampade fulget,
<ven. fort. carm. 3 8.10> Ingenium uestrum luminis instar habet.
<ven. fort. carm. 3 8.11> Maxima progenies titulis ornata uetustis,
<ven. fort. carm. 3 8.12> Cuius et a proauis gloria celsa tonat:
<ven. fort. carm. 3 8.13> Nam quicumque potens Aquitanica rura subegit,
<ven. fort. carm. 3 8.14> Extitit ille tuo sanguine luce parens.
<ven. fort. carm. 3 8.15> Germinis antiqui uenerabile culmen in orbe,
<ven. fort. carm. 3 8.16> Laudibus in cuius militat omne decus,
<ven. fort. carm. 3 8.17> Flos generis, tutor patriae, correctio plebis,
<ven. fort. carm. 3 8.18> Eloquii flumen, fons salis, unda loquax,
<ven. fort. carm. 3 8.19> Semita doctrinae, ius causae, terminus irae,
<ven. fort. carm. 3 8.20> Cuius in ingenium hic noua Roma uenit
<ven. fort. carm. 3 8.21>(Illic quod poterat per plures illa docere,
<ven. fort. carm. 3 8.22> Te contenta suo Gallia ciue placet),
<ven. fort. carm. 3 8.23> Ornamenta geris gemino fulgentia dono,
<ven. fort. carm. 3 8.24> Et te concelebrant hinc opus, inde genus.
<ven. fort. carm. 3 8.25> Sed qui terrena de nobilitate nitebas,
<ven. fort. carm. 3 8.26> Ecclesiam nunc spe nobiliore regis.
<ven. fort. carm. 3 8.27> Cuius ad ornatum bone cultor iugiter instans,
<ven. fort. carm. 3 8.28> Vt iam multa deo splendida dona dares,
<ven. fort. carm. 3 8.29> Nupsisti ecclesiae, felicia uota iugasti,
<ven. fort. carm. 3 8.30> Hanc qui matronam dote potente reples;
<ven. fort. carm. 3 8.31> Cuius in amplexu ducis sine crimine uitam,
<ven. fort. carm. 3 8.32> Altera nec mulier corde recepta fuit.
<ven. fort. carm. 3 8.33> Hanc oculis, animo retines et corde pudico:
<ven. fort. carm. 3 8.34> Vnde tibi nupsit, castior inde manet.
<ven. fort. carm. 3 8.35> Illa tibi prolem peperit, sed corpore uirgo,
<ven. fort. carm. 3 8.36> Et populum gremio fudit amata tuo.
<ven. fort. carm. 3 8.37> Ecce tuos natos diuina ex coniuge sumptos
<ven. fort. carm. 3 8.38> Et modo te gaudent quos patris umbra tegit.
<ven. fort. carm. 3 8.39> Proque salute gregis pastor per compita curris
<ven. fort. carm. 3 8.40> Exclusoque lupo tuta tenetur ouis.
<ven. fort. carm. 3 8.41> Insidiatores remoues uigil arte Britannos:
<ven. fort. carm. 3 8.42> Nullius(==NULLI-U-S) arma ualent quod tua lingua facit.
<ven. fort. carm. 3 8.43> Tu quoque ieiunis cibus es, tu panis egenti:
<ven. fort. carm. 3 8.44> Quae sibi quisque cupit, hic sua uota uidet.
<ven. fort. carm. 3 8.45> Diuitias proprias in pauperis ore recondis,
<ven. fort. carm. 3 8.46> Largas mendici uentre reponis opes.
<ven. fort. carm. 3 8.47> Tempore quo ueniet Christus, tunc omnia uobis
<ven. fort. carm. 3 8.48> Iudicis in facie sacculus iste refert.
<ven. fort. carm. 3 8.49> Sit tibi fixa salus numerosos ampla per annos,
<ven. fort. carm. 3 8.50> Perpetuo Felix nomine mente fide.
<ven. fort. carm. 3 9.1> Tempora florigero rutilant distincta sereno 
<ven. fort. carm. 3 9.2> Et maiore poli lumine porta patet, 
<ven. fort. carm. 3 9.3> Altius igniuomum solem caeli orbita ducit, 
<ven. fort. carm. 3 9.4> Qui uagus Oceanas exit et intrat aquas; 
<ven. fort. carm. 3 9.5> Armatis radiis elementa liquentia lustrans 
<ven. fort. carm. 3 9.6> Adhuc nocte breui tendit in orbe diem. 
<ven. fort. carm. 3 9.7> Splendida sincerum producunt aethera uultum 
<ven. fort. carm. 3 9.8> Laetitiamque suam sidera clara probant. 
<ven. fort. carm. 3 9.9> Terra fauens uario fundit munuscula fetu 
<ven. fort. carm. 3 9.10> Cum bene uernales reddidit annus opes 
<ven. fort. carm. 3 9.11> Mollia purpureum pingunt uiolaria campum. 
<ven. fort. carm. 3 9.12> Prata uirent herbis et micat herba comis. 
<ven. fort. carm. 3 9.13> Paulatim subeunt stellantia lumina florum 
<ven. fort. carm. 3 9.14> Arridentque oculis gramina tincta suis. 
<ven. fort. carm. 3 9.15> Semine deposito lactans seges exilit aruis, 
<ven. fort. carm. 3 9.16> Spondens agricolae uincere posse famem. 
<ven. fort. carm. 3 9.17> Caudice desecto lacrimat sua gaudia palmes: 
<ven. fort. carm. 3 9.18> Vnde merum tribuat, dat modo uitis aquam. 
<ven. fort. carm. 3 9.19> Cortice de matris tenera lanugine surgens 
<ven. fort. carm. 3 9.20> Praeparat ad partum turgida gemma sinum. 
<ven. fort. carm. 3 9.21> Tempore sub hiemis foliorum crine reuulso 
<ven. fort. carm. 3 9.22> Iam reparat uiridans frondea tecta nemus: 
<ven. fort. carm. 3 9.23> Myrta salix abies corylus siler ulmus acernus 
<ven. fort. carm. 3 9.24> Plaudit quaeque suis arbor amoena comis. 
<ven. fort. carm. 3 9.25> Construitura fauos apes hinc aluearia(==ALVEA-RJA) linquens 
<ven. fort. carm. 3 9.26> Floribus instrepitans poplite mella rapit. 
<ven. fort. carm. 3 9.27> Ad cantus reuocatur aues, quae carmine clauso 
<ven. fort. carm. 3 9.28> Pigrior hiberno frigore muta fuit. 
<ven. fort. carm. 3 9.29> Hinc filomela suis adtemperat organa cannis 
<ven. fort. carm. 3 9.30> Fitque repercusso dulcior aura melo. 
<ven. fort. carm. 3 9.31> Ecce renascentis testatur gratia mundi 
<ven. fort. carm. 3 9.32> Omnia cum domino dona redisse suo. 
<ven. fort. carm. 3 9.33> Namque triumphanti post tristia Tartara Christo 
<ven. fort. carm. 3 9.34> Vndique fronde nemus, gramina flore fauent. 
<ven. fort. carm. 3 9.35> Legibus inferni oppressis super astra meantem 
<ven. fort. carm. 3 9.36> Laudant rite deum lux polus arua fretum; 
<ven. fort. carm. 3 9.37> Qui crucifixus erat deus ecce per omnia regnat, 
<ven. fort. carm. 3 9.38> Dantque creatori cuncta creata precem. 
<ven. fort. carm. 3 9.39> Salue, festa dies, toto uenerabilis aeuo, 
<ven. fort. carm. 3 9.40> Qua deus infernum uicit et astra tenet, 
<ven. fort. carm. 3 9.41> Nobilitas anni, mensum decus, arma dierum, 
<ven. fort. carm. 3 9.42> Horarum splendor, scripula, puncta fouens. 
<ven. fort. carm. 3 9.43> Hinc tibi silua comis plaudit, hinc campus aristis, 
<ven. fort. carm. 3 9.44> Hinc grates tacito palmite uitis agit. 
<ven. fort. carm. 3 9.45> Si tibi nunc auium resonant uirgulta susurro, 
<ven. fort. carm. 3 9.46> Has inter minimus passer amore cano. 
<ven. fort. carm. 3 9.47> Christe, salus rerum, bone conditor atque redemptor, 
<ven. fort. carm. 3 9.48> Vnica progenies ex deitate patris, 
<ven. fort. carm. 3 9.49> Irrecitabiliter manans de corde parentis, 
<ven. fort. carm. 3 9.50> Verbum subsistens et penetrare potens, 
<ven. fort. carm. 3 9.51> Aequalis concors socius, cum patre coaeuus, 
<ven. fort. carm. 3 9.52> Quo sumpsit mundus principe principium: 
<ven. fort. carm. 3 9.53> Aethera suspendis, sola congeris, aequora fundis, 
<ven. fort. carm. 3 9.54> Quaeque locis habitant quo moderante uigent, 
<ven. fort. carm. 3 9.55> Qui genus humanum cernens mersisse profundo, 
<ven. fort. carm. 3 9.56> Vt hominem eriperes es quoque factus homo; 
<ven. fort. carm. 3 9.57> Nec uoluisti(==VOLUISTI) etenim tantum te corpore nasci, 
<ven. fort. carm. 3 9.58> Sed caro quae nasci, pertulit atque mori: 
<ven. fort. carm. 3 9.59> Funeris exequias pateris uitae auctor et orbis, 
<ven. fort. carm. 3 9.60> Intras mortis iter dando salutis opem. 
<ven. fort. carm. 3 9.61> Tristia cesserunt infernae uincula legis 
<ven. fort. carm. 3 9.62> Expauitque chaos luminis ore premi; 
<ven. fort. carm. 3 9.63> Depereunt tenebrae Christi fulgore fugatae 
<ven. fort. carm. 3 9.64> Et tetrae noctis pallia crassa cadunt. 
<ven. fort. carm. 3 9.65> Pollicitam sed redde fidem, precor, alma potestas: 
<ven. fort. carm. 3 9.66> Tertia lux rediit, surge, sepulte meus. 
<ven. fort. carm. 3 9.67> Non decet, ut humili tumulo tua membra tegantur, 
<ven. fort. carm. 3 9.68> Neu pretium mundi uilia saxa premant. 
<ven. fort. carm. 3 9.69> Indignum est, cuius clauduntur cuncta pugillo, 
<ven. fort. carm. 3 9.70> Vt tegat inclusum rupe uetante lapis. 
<ven. fort. carm. 3 9.71> Lintea tolle, precor, sudaria linque sepulchro: 
<ven. fort. carm. 3 9.72> Tu satis es nobis et sine te nihil est. 
<ven. fort. carm. 3 9.73> Solue catenatas inferni carceris umbras 
<ven. fort. carm. 3 9.74> Et reuoca sursum quidquid ad ima ruit. 
<ven. fort. carm. 3 9.75> Redde tuam faciem, uideant ut saecula lumen, 
<ven. fort. carm. 3 9.76> Redde diem qui nos te moriente fugit. 
<ven. fort. carm. 3 9.77> Sed plane implesti remeans, pie uictor, ad orbem: 
<ven. fort. carm. 3 9.78> Tartara pressa iacent nec sua iura tenent; 
<ven. fort. carm. 3 9.79> Inferus insaturabiliter caua guttura pandens, 
<ven. fort. carm. 3 9.80> Qui rapuit semper, fit tua praeda, deus: 
<ven. fort. carm. 3 9.81> Eripis innumerum populum de carcere mortis 
<ven. fort. carm. 3 9.82> Et sequitur liber quo suus auctor adit; 
<ven. fort. carm. 3 9.83> Euomit absorptam trepide fera belua plebem 
<ven. fort. carm. 3 9.84> Et de fauce lupi subtrahit agnus oues. 
<ven. fort. carm. 3 9.85> Hinc tumulum repetens, post Tartara carne resumpta, 
<ven. fort. carm. 3 9.86> Belliger ad caelos ampla tropaea refers: 
<ven. fort. carm. 3 9.87> Quos habuit poenale chaos, iam reddidit in te, 
<ven. fort. carm. 3 9.88> Et quos mors peteret, hos noua uita tenet. 
<ven. fort. carm. 3 9.89> Rex sacer, ecce tui radiat pars magna triumphi, 
<ven. fort. carm. 3 9.90> Cum puras animas sancta lauacra beant: 
<ven. fort. carm. 3 9.91> Candidus egreditur nitidis exercitus undis 
<ven. fort. carm. 3 9.92> Atque uetus uitium purgat in amne nouo; 
<ven. fort. carm. 3 9.93> Fulgentes animas uestis quoque candida signat 
<ven. fort. carm. 3 9.94> Et grege de niueo gaudia pastor habet. 
<ven. fort. carm. 3 9.95> Additur hac Felix consors mercede sacerdos, 
<ven. fort. carm. 3 9.96> Qui dare uult domino dupla talenta suo. 
<ven. fort. carm. 3 9.97> Ad meliora trahens gentili errore uagantes, 
<ven. fort. carm. 3 9.98> Bestia ne raperet, munit ouile dei. 
<ven. fort. carm. 3 9.99> Quos prius Euua nocens infecerat, hos modo reddit 
<ven. fort. carm. 3 9.100> Ecclesiae pastos ubere, lacte, sinu, 
<ven. fort. carm. 3 9.101> Mitibus alloquiis agrestia corda colendo: 
<ven. fort. carm. 3 9.102> Munere Felicis de uepre nata seges. 
<ven. fort. carm. 3 9.103> Aspera gens, saxo uiuens quasi more ferino: 
<ven. fort. carm. 3 9.104> Te medicante, sacer, belua reddit ouem. 
<ven. fort. carm. 3 9.105> Centeno reditu tecum mansura per aeuum 
<ven. fort. carm. 3 9.106> Messis abundantis horrea fruge reples. 
<ven. fort. carm. 3 9.107> Immaculata tuis plebs haec uectetur in ulnis, 
<ven. fort. carm. 3 9.108> Atque deo purum pignus ad astra feras. 
<ven. fort. carm. 3 9.109> Vna corona tibi de te tribuatur ab alto, 
<ven. fort. carm. 3 9.110> Altera de populo uernet adepta tuo. 
<ven. fort. carm. 3 10.1> Cedant antiqui quidquid meminere poetae:
<ven. fort. carm. 3 10.2> Vincuntur rebus facta uetusta nouis.
<ven. fort. carm. 3 10.3> Includi fluuios si tunc spectasset Homerus,
<ven. fort. carm. 3 10.4> Inde suum potius dulce replesset opus:
<ven. fort. carm. 3 10.5> Cuncti Felicem legerent modo, nullus Achillem,
<ven. fort. carm. 3 10.6> Nomine sub cuius cresceret artis honor;
<ven. fort. carm. 3 10.7> Qui probus ingenio mutans meliore rotatu
<ven. fort. carm. 3 10.8> Currere prisca facis flumina lege noua.
<ven. fort. carm. 3 10.9> Aggere composito remouens in gurgite lapsum
<ven. fort. carm. 3 10.10> Quo natura negat cogis habere uiam.
<ven. fort. carm. 3 10.11> Erigis hic uallem, subdens ad concaua montem,
<ven. fort. carm. 3 10.12> Et uice conuersa haec tumet, ille iacet.
<ven. fort. carm. 3 10.13> Altera in alterius migrauit imagine forma:
<ven. fort. carm. 3 10.14> Mons in ualle sedet, uallis ad alta subit.
<ven. fort. carm. 3 10.15> Quo fuit unda fugax, creuit pigro obice terra,
<ven. fort. carm. 3 10.16> Et quo prora prius, huc modo plaustra meant.
<ven. fort. carm. 3 10.17> Collibus aduersis flexas super inuehis undas
<ven. fort. carm. 3 10.18> Et fluuium docilem monte uetante trahis.
<ven. fort. carm. 3 10.19> Qua rapidus flueret, ueniens celer amnis obhaesit
<ven. fort. carm. 3 10.20> Et subito nato colle retorsit iter.
<ven. fort. carm. 3 10.21> Quae prius in praeceps ueluti sine fruge rigabant,
<ven. fort. carm. 3 10.22> Ad uictum plebis nunc famulantur aquae.
<ven. fort. carm. 3 10.23> Altera de fluuio metitur seges orta uirorum,
<ven. fort. carm. 3 10.24> Cum per te populo parturit unda cibum.
<ven. fort. carm. 3 10.25> Qualiter incertos hominum scis flectere motus
<ven. fort. carm. 3 10.26> Qui rapidos fontes ad tua frena regis?
<ven. fort. carm. 3 10.27> Stet sine labe tibi, Felix, pia uita per aeuum,
<ven. fort. carm. 3 10.28> Cuius ad imperium transtulit unda locum.
<ven. fort. carm. 3 11.1> Splendor, apex fidei, uenerabile mente Niceti,
<ven. fort. carm. 3 11.2> Totius orbis amor pontificumque caput,
<ven. fort. carm. 3 11.3> Summus apostolico praecellens pastor ouili
<ven. fort. carm. 3 11.4> Auxisti meritis quidquid honoris habes.
<ven. fort. carm. 3 11.5> Diuino insistens operi terrena relinquis:
<ven. fort. carm. 3 11.6> Cui moritur mundus, non moriture manes.
<ven. fort. carm. 3 11.7> Vita breuis cunctis, sed non breuis illa beatis:
<ven. fort. carm. 3 11.8> Cum bona non pereant, iure perennis eris.
<ven. fort. carm. 3 11.9> Dum tibi restrictus maneas et largus egenis,
<ven. fort. carm. 3 11.10> Quod facis in minimis te dare crede deo.
<ven. fort. carm. 3 11.11> Captiuus quicumque redit sua limina cernens,
<ven. fort. carm. 3 11.12> Ille lares patrios, tu capis inde polos.
<ven. fort. carm. 3 11.13> Hic habet exul opem, ieiunans inuenit escas,
<ven. fort. carm. 3 11.14> Qui uenit esuriens hinc satiatus abit.
<ven. fort. carm. 3 11.15> Tristibus imponis curas purgando querellas,
<ven. fort. carm. 3 11.16> Et sanat cunctos una medella uiros.
<ven. fort. carm. 3 11.17> Pauperis hinc lacrimas desiccas gaudia praestans:
<ven. fort. carm. 3 11.18> Qui prius ingemuit, uota salutis habet.
<ven. fort. carm. 3 11.19> Te pascente greges numquam lupus abripit agnos:
<ven. fort. carm. 3 11.20> Sunt bene securi quos tua caula tegit.
<ven. fort. carm. 3 11.21> Templa uetusta dei reuocasti in culmine prisco
<ven. fort. carm. 3 11.22> Et floret senior te reparante domus.
<ven. fort. carm. 3 11.23> Hic populis longos tribuas pia uota per annos
<ven. fort. carm. 3 11.24> Et maneas pastor, ne lacerentur oues.
<ven. fort. carm. 3 12.1> Mons in praecipiti suspensa mole tumescit
<ven. fort. carm. 3 12.2> Et leuat excelsum saxea ripa caput:
<ven. fort. carm. 3 12.3> Rupibus expositis intonsa cacumina tollit,
<ven. fort. carm. 3 12.4> Tutus et elato uertice regnat apex.
<ven. fort. carm. 3 12.5> Proficiunt colli quae uallibus arua recedunt:
<ven. fort. carm. 3 12.6> Vndique terra minor uergit et iste subit:
<ven. fort. carm. 3 12.7> Quem Mosella tumens, Rodanus quoque paruulus ambit,
<ven. fort. carm. 3 12.8> Certanturque suo pascere pisce locum.
<ven. fort. carm. 3 12.9> Diripiunt dulces alibi uaga flumina fruges:
<ven. fort. carm. 3 12.10> Haec tibi parturiunt, Mediolane, dapes.
<ven. fort. carm. 3 12.11> Quantum crescit aquis, pisces uicinius offert:
<ven. fort. carm. 3 12.12> Exhibet hinc epulas, unde rapina uenit.
<ven. fort. carm. 3 12.13> Cernit frugiferos congaudens incola sulcos,
<ven. fort. carm. 3 12.14> Vota ferens segeti fertilitate graui.
<ven. fort. carm. 3 12.15> Agricolae pascunt oculos de messe futura,
<ven. fort. carm. 3 12.16> Ante metit uisu quam ferat annus opem.
<ven. fort. carm. 3 12.17> Ridet amoenus ager, tectus uiridantibus herbis,
<ven. fort. carm. 3 12.18> Oblectant animos mollia prata uagos.
<ven. fort. carm. 3 12.19> Hoc uir apostolicus Nicetius ergo peragrans
<ven. fort. carm. 3 12.20> Condidit optatum pastor ouile gregi:
<ven. fort. carm. 3 12.21> Turribus incinxit ter denis undique collem,
<ven. fort. carm. 3 12.22> Praebuit hic fabricam, quo nemus ante fuit.
<ven. fort. carm. 3 12.23> Vertice de summo demittunt bracchia murum,
<ven. fort. carm. 3 12.24> Dum Mosella suis terminus extet aquis.
<ven. fort. carm. 3 12.25> Aula tamen nituit constructa cacumine rupis,
<ven. fort. carm. 3 12.26> Et monti imposito mons erit ipsa domus.
<ven. fort. carm. 3 12.27> Complacuit latum muro concludere campum,
<ven. fort. carm. 3 12.28> Et prope castellum haec casa sola facit.
<ven. fort. carm. 3 12.29> Ardua marmoreis suspenditur aula columnis,
<ven. fort. carm. 3 12.30> Qua super aestiuas cernit in amne rates.
<ven. fort. carm. 3 12.31> Ordinibus ternis extensaque machina creuit,
<ven. fort. carm. 3 12.32> Vt, postquam ascendas, iugera tecta putes.
<ven. fort. carm. 3 12.33> Turris ab aduerso quae constitit obuia cliuo,
<ven. fort. carm. 3 12.34> Sanctorum locus est, arma tenenda uiris.
<ven. fort. carm. 3 12.35> Illic est etiam gemino ballista uolatu,
<ven. fort. carm. 3 12.36> Quae post se mortem linquit et ipsa fugit.
<ven. fort. carm. 3 12.37> Ducitur irriguis sinuosa canalibus unda,
<ven. fort. carm. 3 12.38> Ex qua fert populo hic mola rapta cibum.
<ven. fort. carm. 3 12.39> Blandifluas stupidis induxit collibus uuas,
<ven. fort. carm. 3 12.40> Vinea culta uiret quo fuit ante frutex.
<ven. fort. carm. 3 12.41> Insita pomorum passim plantaria surgunt
<ven. fort. carm. 3 12.42> Et pascunt uario floris odore locum.
<ven. fort. carm. 3 12.43> Haec tibi proficiunt quidquid laudamus in illis,
<ven. fort. carm. 3 12.44> Qui bona tot tribuis, pastor opime gregis.
<ven. fort. carm. 3 13.1> Gurgite caeruleo pelagus Mosella relaxat
<ven. fort. carm. 3 13.2> Et mouet ingentes molliter amnis aquas;
<ven. fort. carm. 3 13.3> Lambit odoriferas uernanti gramine ripas
<ven. fort. carm. 3 13.4> Et lauat herbarum leniter unda comas.
<ven. fort. carm. 3 13.5> Hinc dextra de parte fluit qui Salia fertur,
<ven. fort. carm. 3 13.6> Flumine sed fluctus pauperiore trahit;
<ven. fort. carm. 3 13.7> Hic ubi perspicuis Mosellam cursibus intrat,
<ven. fort. carm. 3 13.8> Alterius uires implet et ipse perit.
<ven. fort. carm. 3 13.9> Hoc Mettis fundata loco speciosa coruscans
<ven. fort. carm. 3 13.10> Piscibus obsessum gaudet utrumque latus.
<ven. fort. carm. 3 13.11> Deliciosus ager ridet uernantibus aruis;
<ven. fort. carm. 3 13.12> Hinc sata culta uides, ceruis at inde rosas.
<ven. fort. carm. 3 13.13> Prospicis umbroso uestitos palmite colles,
<ven. fort. carm. 3 13.14> Certatur uaria fertilitate locus.
<ven. fort. carm. 3 13.15> Vrbs munita nimis, quam cingit murus et amnis,
<ven. fort. carm. 3 13.16> Pontificis merito stas ualitura magis:
<ven. fort. carm. 3 13.17> Vilicus, aetheriis qui sic bene militat armis,
<ven. fort. carm. 3 13.18> Stratus humi genibus te leuat ille suis.
<ven. fort. carm. 3 13.19> Vnde humilis terris te proicis, alme sacerdos,
<ven. fort. carm. 3 13.20> Orando hinc patriae ducis ad astra caput;
<ven. fort. carm. 3 13.21> Fletibus adsiduis acquiris gaudia plebi:
<ven. fort. carm. 3 13.22> Pastoris lacrimis laetificantur oues.
<ven. fort. carm. 3 13.23> Ictibus inualidis quamuis minitetur iniquus,
<ven. fort. carm. 3 13.24> Tu quibus es murus, uulnera nulla timent,
<ven. fort. carm. 3 13.25> Et licet incluso lupus insidietur ouili,
<ven. fort. carm. 3 13.26> Te custode gregis nil ibi praedo nocet.
<ven. fort. carm. 3 13.27> Oblectas populos uultu sine nube sereno
<ven. fort. carm. 3 13.28> Cunctorumque animos gratia blanda fouet;
<ven. fort. carm. 3 13.29> Si poscat nouus hospes opem, tu porrigis escas,
<ven. fort. carm. 3 13.30> Inuenit et proprios ad tua tecta lares.
<ven. fort. carm. 3 13.31> Dum satias querulum, magis obliuiscitur illas
<ven. fort. carm. 3 13.32> Quas habet in patriis finibus exul opes.
<ven. fort. carm. 3 13.33> Qui sua damna refert, gemitus subducis ab ore,
<ven. fort. carm. 3 13.34> Gaudia restituens tristia cuncta fugas.
<ven. fort. carm. 3 13.35> Protegis hinc nudos, illinc tu pascis egentes;
<ven. fort. carm. 3 13.36> Nil tibi reddit inops, reddit amore deus.
<ven. fort. carm. 3 13.37> Horrea praemittis melius quam condita seruans:
<ven. fort. carm. 3 13.38> Quas sic diffundis dat paradisus opes.
<ven. fort. carm. 3 13.39> Culmina templorum renouasti, Vilice cultor:
<ven. fort. carm. 3 13.40> Cum ueniet dominus, stat labor ecce tuus.
<ven. fort. carm. 3 13.41> Commissum uideo non suffodisse talentum,
<ven. fort. carm. 3 13.42> Sed magis aptatum multiplicatur opus.
<ven. fort. carm. 3 13.43> Longius extensos peragas tam digna per annos
<ven. fort. carm. 3 13.44> Et maneat semper nomen, opime, tuum.
<ven. fort. carm. 3 13a.1> Pastor opime gregis, cunctis tua pabula prosunt:
<ven. fort. carm. 3 13a.2> Qui satias animas, quam bene membra foues!
<ven. fort. carm. 3 13a.3> Sic auidos reddis conuiuas nectare lactis,
<ven. fort. carm. 3 13a.4> Vt scutella leuet quod cocleare solet.
<ven. fort. carm. 3 13b.1> Currit ouis repetens a te sua pascua, pastor:
<ven. fort. carm. 3 13b.2> Qui cibus esse soles, da mihi panis opem.
<ven. fort. carm. 3 13c.1> Vitibus intextis ales sub palmite uernat
<ven. fort. carm. 3 13c.2> Et leuiter pictas carpit ab ore dapes.
<ven. fort. carm. 3 13c.3> Multiplices epulas meruit conuiua tenere:
<ven. fort. carm. 3 13c.4> Aspicit hinc uuas, inde Falerna bibit.
<ven. fort. carm. 3 13d.1> Retia uestra, pater, oneroso pisce redundant:
<ven. fort. carm. 3 13d.2> Apparet Petri uox meruisse uices.
<ven. fort. carm. 3 14.1> Carentine, decus fidei, deitatis amice,
<ven. fort. carm. 3 14.2> Nomine de proprio care, perennis amor,
<ven. fort. carm. 3 14.3> Pontificem pollens Agripina Colonia praefert,
<ven. fort. carm. 3 14.4> Frugiferis agris digne colone dei.
<ven. fort. carm. 3 14.5> Si uideas aliquos quacumque ex gente creatos, 
<ven. fort. carm. 3 14.6> Quamuis ignotos mox facis esse tuos. 
<ven. fort. carm. 3 14.7> Quos semel adfectu adstringis pietate paterna 
<ven. fort. carm. 3 14.8> Vlterius numquam dissociare potes; 
<ven. fort. carm. 3 14.9> Nec subito ueniens ueluti fugitiua recedit, 
<ven. fort. carm. 3 14.10> Sed concessa cito gratia fixa manet. 
<ven. fort. carm. 3 14.11> Verba dei complens sicut te diligis ipsum, 
<ven. fort. carm. 3 14.12> A te ita diligitur proximus omnis homo. 
<ven. fort. carm. 3 14.13> Vocis apostolicae sectator dignus haberis, 
<ven. fort. carm. 3 14.14> Quae caros animos praeposuit fidei. 
<ven. fort. carm. 3 14.15> Tranquillus placidus mitis, sine nube serenus,
<ven. fort. carm. 3 14.16> Cui rabies mundi nil dominare potest,
<ven. fort. carm. 3 14.17> Pectora cunctorum reficis dulcedine uerbi,
<ven. fort. carm. 3 14.18> Laetificas uultu tristia corda tuo.
<ven. fort. carm. 3 14.19> Pauperibus cibus es, sed et esurientibus esca, 
<ven. fort. carm. 3 14.20> Rite pater populi dando salutis opem. 
<ven. fort. carm. 3 14.21> Aurea templa nouas pretioso fulta decore;
<ven. fort. carm. 3 14.22> Tu nites, unde dei fulget honore domus.
<ven. fort. carm. 3 14.23> Maioris numeri quo templa capacia constent,
<ven. fort. carm. 3 14.24> Alter in excelso pendulus ordo datur.
<ven. fort. carm. 3 14.25> Sollicitat pia cura gregis, te, pastor opime,
<ven. fort. carm. 3 14.26> Nil lupus ab stabulis quo uigilante rapit.
<ven. fort. carm. 3 14.27> Tempora longaeuo teneas felicia tractu
<ven. fort. carm. 3 14.28> Et per te domini multiplicentur oues.
<ven. fort. carm. 3 15.1> Actibus egregiis uenerabile culmen, Igidi, 
<ven. fort. carm. 3 15.2> Ex cuius meritis creuit honore gradus, 
<ven. fort. carm. 3 15.3> Subtrahor ingenio, compellor amore parato 
<ven. fort. carm. 3 15.4> Laudibus in uestris prodere pauca fauens. 
<ven. fort. carm. 3 15.5> Namque reus uideor tantis existere causis, 
<ven. fort. carm. 3 15.6> Si solus taceam quidquid ubique sonat. 
<ven. fort. carm. 3 15.7> Sed quamuis nequeam digno sermone fateri, 
<ven. fort. carm. 3 15.8> Da ueniam uoto me uoluisse(==VOLUISSE) loqui. 
<ven. fort. carm. 3 15.9> Exiit in mundo gestorum fama tuorum 
<ven. fort. carm. 3 15.10> Et meritis propriis sidus in orbe micas. 
<ven. fort. carm. 3 15.11> Clarior effulges quam Lucifer ore sereno 
<ven. fort. carm. 3 15.12> Ille suis radiis, tu pietate nites. 
<ven. fort. carm. 3 15.13> Nil lupus insidiis cauto subducit ouili 
<ven. fort. carm. 3 15.14> Te pastore sacro peruigilante gregem. 
<ven. fort. carm. 3 15.15> Facundo eloquio caelestia dogmata fundis, 
<ven. fort. carm. 3 15.16> Ecclesiae creuit te monitore domus. 
<ven. fort. carm. 3 15.17> Pontificis studio correctio plebis haberis; 
<ven. fort. carm. 3 15.18> Ne tenebrae noceant, semita lucis ades. 
<ven. fort. carm. 3 15.19> Cunctorum recreas animos dulcedine uerbi, 
<ven. fort. carm. 3 15.20> Qui satias epulis, pascis et ore greges. 
<ven. fort. carm. 3 15.21> Praecepta implentur: non solo pane cibamur; 
<ven. fort. carm. 3 15.22> Delicias capimus quas tua uerba ferunt. 
<ven. fort. carm. 3 15.23> Vt gaudet corpus cui mitior esca paratur, 
<ven. fort. carm. 3 15.24> Sic animae gaudent si tua lingua sonet. 
<ven. fort. carm. 3 15.25> Haeresis ira cadit forti te milite Christi, 
<ven. fort. carm. 3 15.26> Acquiris regi qui dedit arma tibi, 
<ven. fort. carm. 3 15.27> Qui purgas spinis agros sermone colente, 
<ven. fort. carm. 3 15.28> Et mundata deo surgit ubique seges. 
<ven. fort. carm. 3 15.29> Qui uenit huc exul tristis defessus egenus, 
<ven. fort. carm. 3 15.30> Hic recipit patriam te refouente suam. 
<ven. fort. carm. 3 15.31> Quae doluit tollis, gemitus in gaudia uertens, 
<ven. fort. carm. 3 15.32> Exilium remoues, reddis amore lares. 
<ven. fort. carm. 3 15.33> Pauper habere cibum, meruit quoque nudus amictum, 
<ven. fort. carm. 3 15.34> Inuenit hic semper, quae bona quisque cupit. 
<ven. fort. carm. 3 15.35> Consultum tribuis generaliter omnibus unum, 
<ven. fort. carm. 3 15.36> Qui populi pater es, tot pia rite regis. 
<ven. fort. carm. 3 15.37> Haec tibi uita diu domino tribuente supersit 
<ven. fort. carm. 3 15.38> Atque futura micet lucidiore die. 
<ven. fort. carm. 3 16.1> Lux sincera animi, semper mihi dulcis Hilari(==HI-LA+RI),
<ven. fort. carm. 3 16.2> Quamuis absentem quem mea cura uidet,
<ven. fort. carm. 3 16.3> Cuius honestus amor tantum mea corda repleuit,
<ven. fort. carm. 3 16.4> Vt sine te numquam mente uacante loquar:
<ven. fort. carm. 3 16.5> Versibus exiguis mandamus uota salutis;
<ven. fort. carm. 3 16.6> Quae dedit affectus sint tibi cara, precor.
<ven. fort. carm. 3 17.1> Curriculi genus est memorat quod Gallia raedam:
<ven. fort. carm. 3 17.2> Molliter incedens orbita sulcat humum;
<ven. fort. carm. 3 17.3> Exiliens duplici biiugo uolat axe citato
<ven. fort. carm. 3 17.4> Atque mouet rapidas iuncta quadriga rotas.
<ven. fort. carm. 3 17.5> Huc ego dum famulans comitatu iungor eodem
<ven. fort. carm. 3 17.6> Et mea membra cito dum ueherentur equo,
<ven. fort. carm. 3 17.7> Pontificisque sacri Bertechramni actus honore
<ven. fort. carm. 3 17.8> Comprendente manu raptus in axe leuor.
<ven. fort. carm. 3 17.9> Qualiter implumes fetus pia mater hirundo
<ven. fort. carm. 3 17.10> Confouet et placide pinnula tensa tegit,
<ven. fort. carm. 3 17.11> Sic bonitate potens, affectu diues opimo
<ven. fort. carm. 3 17.12> In proprium pastor molle sedile locat.
<ven. fort. carm. 3 17.13> Nec solum amplectens pia mens, sed diligit omnes,
<ven. fort. carm. 3 17.14> Vnde magis populis unicus extat amor.
<ven. fort. carm. 3 18.1> Ardua suscepi missis epigrammata chartis
<ven. fort. carm. 3 18.2> Atque cothurnato uerba rotata sofo.
<ven. fort. carm. 3 18.3> Percurrens tumido spumantia carmina uersu
<ven. fort. carm. 3 18.4> Credidi in undoso me dare uela freto:
<ven. fort. carm. 3 18.5> Plana procellosos ructauit pagina fluctus
<ven. fort. carm. 3 18.6> Et uelut Oceanas fonte refudit aquas.
<ven. fort. carm. 3 18.7> Vix modo tam nitido pomposa poemata cultu
<ven. fort. carm. 3 18.8> Audit Traiano Roma uerenda foro.
<ven. fort. carm. 3 18.9> Quid si tale decus recitasses in aure senatus?
<ven. fort. carm. 3 18.10> Strauissent plantis aurea fila tuis;
<ven. fort. carm. 3 18.11> Per loca, per populos, per compita cuncta uideres
<ven. fort. carm. 3 18.12> Currere uersiculos plebe fauente tuos.
<ven. fort. carm. 3 18.13> Sed tamen in uestro quaedam sermone notaui
<ven. fort. carm. 3 18.14> Culmine de ueteri furta nouella loqui;
<ven. fort. carm. 3 18.15> Ex quibus in paucis superaddita syllaba fregit
<ven. fort. carm. 3 18.16> Et pede laesa suo musica cloda gemit.
<ven. fort. carm. 3 18.17> Nunc? uenerande pater, prece uoto uoce saluto, 
<ven. fort. carm. 3 18.18> Commendans animum supplice corde meum.
<ven. fort. carm. 3 18.19> Sit tua uita diu, cuius modulante Camena
<ven. fort. carm. 3 18.20> Cogimur optatis reddere uerba iocis.
<ven. fort. carm. 3 19.1> Praesul, honoris apex, generis fideique cacumen,
<ven. fort. carm. 3 19.2> Cultor agri pollens, pastor opime gregis,
<ven. fort. carm. 3 19.3> Cum mea terra manu meruit genitoris arari,
<ven. fort. carm. 3 19.4> Reddatur nati uomere culta sui.
<ven. fort. carm. 3 19.5> Nam pater, affectu dulci memorabilis orbi,
<ven. fort. carm. 3 19.6> Me uobiscum uno fouit amore duos;
<ven. fort. carm. 3 19.7> Corde parens, pastu nutrix, bonus ore magister
<ven. fort. carm. 3 19.8> Dilexit coluit rexit, honesta dedit.
<ven. fort. carm. 3 19.9> Ille pio studio sulcata noualia seuit:
<ven. fort. carm. 3 19.10> Quod pater effudit hoc mihi semen ale.
<ven. fort. carm. 3 20.1> Quam bene iuncta decent, sacrati ut corporis agni
<ven. fort. carm. 3 20.2> Margaritum ingens aurea dona ferant!
<ven. fort. carm. 3 20.3> Cedant chrysolitis Salomonia uasa metallis:
<ven. fort. carm. 3 20.4> Ista placere magis ars facit atque fides.
<ven. fort. carm. 3 20.5> Quae data, Christe, tibi Felicis munera sic sint,
<ven. fort. carm. 3 20.6> Qualia tunc tribuit de grege pastor Abel,
<ven. fort. carm. 3 20.7> Et cuius tu corda uides, pietate coaeques
<ven. fort. carm. 3 20.8> Siraptae merito quae dedit aera duo.
<ven. fort. carm. 3 21.1> Officiis intente piis, pater urbis Auite,
<ven. fort. carm. 3 21.2> Gloria pontificum, noster et altus amor,
<ven. fort. carm. 3 21.3> Per quem plebs, regio, peregrinus et hospes aluntur,
<ven. fort. carm. 3 21.4> In quo cuncta capit quae sibi quisque cupit:
<ven. fort. carm. 3 21.5> Ex opere immeritus merui pia dona patroni,
<ven. fort. carm. 3 21.6> Ne minimam pascens immemor esses ouem.
<ven. fort. carm. 3 21.7> Qui trahis ore greges aeterna ad pabula Christi,
<ven. fort. carm. 3 21.8> Qualiter hinc uiuant est quoque cura tui.
<ven. fort. carm. 3 21.9> Semper et absentes praesens tua protegit ala:
<ven. fort. carm. 3 21.10> Quo pede non curris, munere totus ades.
<ven. fort. carm. 3 21.11> Muneribus uestris Agnes * aut Radegundis
<ven. fort. carm. 3 21.12> Multiplici orantes fomite uocis agunt.
<ven. fort. carm. 3 21.13> Ad caelos penetranda seras, pater alte, talenta,
<ven. fort. carm. 3 21.14> Quae centena suo tempore culta metas.
<ven. fort. carm. 3 21.15> Per dominum regemque bonum precor, aulice praesul,
<ven. fort. carm. 3 21.16> Vt Fortunati sis memor, alme, tui.
<ven. fort. carm. 3 22.1> Paruimus iussis, sacer ac uenerande sacerdos
<ven. fort. carm. 3 22.2> Et pater, imperiis, dulcis Auite, tuis.
<ven. fort. carm. 3 22.3> Garrulitate leui potius stridente cicuta
<ven. fort. carm. 3 22.4> Quam placeat liquido nostra camena melo;
<ven. fort. carm. 3 22.5> Sed tamen, ut ueniam tribuas, pietatis amator
<ven. fort. carm. 3 22.6> Intende obsequium nec trutinato sophum.
<ven. fort. carm. 3 22.7> Munere pro magno modicus haec paruula soluo:
<ven. fort. carm. 3 22.8> Pensetur uotis, est cui(==CU-I-) lingua rudis.
<ven. fort. carm. 3 22a.1> Virtutum quid celsa fides mereatur honoris,
<ven. fort. carm. 3 22a.2> Summe sacerdotum, dulcis Auite, probas,
<ven. fort. carm. 3 22a.3> Qui nectens animos cunctorum in amore beato
<ven. fort. carm. 3 22a.4> Post te, care pater, pectora capta trahis.
<ven. fort. carm. 3 22a.5> Sed tamen inter eos, tua quos dulcedo repleuit,
<ven. fort. carm. 3 22a.6> Promptus in affectu portio maior agor.
<ven. fort. carm. 3 22a.7> Lumen dulce meum, patriae uigor, altor egentum,
<ven. fort. carm. 3 22a.8> Spes peregrinorum, ductor honorque patrum,
<ven. fort. carm. 3 22a.9> Si mea uox iugi resonaret acumine carmen,
<ven. fort. carm. 3 22a.10> Laude minor loquerer, maior amore, pater;
<ven. fort. carm. 3 22a.11> Maxima sed nostri datur haec occasio uoti,
<ven. fort. carm. 3 22a.12> Vel memorare tuum nomen, opime, sacrum.
<ven. fort. carm. 3 22a.13> Commendantur item uestrae pietatis amori,
<ven. fort. carm. 3 22a.14> Agnes uoce humili cum Radegunde pari.
<ven. fort. carm. 3 22a.15> Larga salutiferos uigeat tibi uita per annos,
<ven. fort. carm. 3 22a.16> Nam tua quae fuerit fit mea, care, salus.
<ven. fort. carm. 3 23.1> Vrbs Vereduna, breui quamuis claudaris in orbe,
<ven. fort. carm. 3 23.2> Pontificis meritis amplificata places:
<ven. fort. carm. 3 23.3> Maior in angusto praefulget gratia gyro,
<ven. fort. carm. 3 23.4> Agerice, tuus quam magis auxit honor.
<ven. fort. carm. 3 23.5> Plurima magnarum fudisti semina laudum,
<ven. fort. carm. 3 23.6> Quae matura operis fertilitate metes.
<ven. fort. carm. 3 23.7> Tempore praesenti uictum largiris egenis,
<ven. fort. carm. 3 23.8> Vnde futura dies centuplicabit opes.
<ven. fort. carm. 3 23.9> Dogmatis arcani reseras penetralia pastor,
<ven. fort. carm. 3 23.10> Nec solum dapibus, pascis et ore greges.
<ven. fort. carm. 3 23.11> Templa uetusta nouas pretiosius et noua condis,
<ven. fort. carm. 3 23.12> Cultior est domini te famulante domus.
<ven. fort. carm. 3 23.13> Egregios fontes sacri baptismatis exples:
<ven. fort. carm. 3 23.14> Tam pia diuino fonte repletus agis.
<ven. fort. carm. 3 23.15> Candida sincero radiat haec aula sereno,
<ven. fort. carm. 3 23.16> Et si sol fugiat, hic manet arte dies.
<ven. fort. carm. 3 23.17> Ad noua templa auide concurrunt undique plebes
<ven. fort. carm. 3 23.18> Et tribuis populis plus in amore deum.
<ven. fort. carm. 3 23.19> Te solamen inops meruit, te nudus amictum,
<ven. fort. carm. 3 23.20> Et solus cunctis potus et esca manes.
<ven. fort. carm. 3 23.21> Felix qui meritis, aeternae lucis amator,
<ven. fort. carm. 3 23.22> Tempore tam modico non moritura paras.
<ven. fort. carm. 3 23a.1> Phoebus ut elatum suspendit in aethera currum
<ven. fort. carm. 3 23a.2> Purus et igniferum spargit ubique iubar,
<ven. fort. carm. 3 23a.3> Effusis radiis totum sibi uindicat orbem,
<ven. fort. carm. 3 23a.4> Montes, plana replens ima uel alta tenet.
<ven. fort. carm. 3 23a.5> Sic, praesul, splendore animi cum sole coruscas:
<ven. fort. carm. 3 23a.6> Ille suis radiis fulget et ipse tuis.
<ven. fort. carm. 3 23a.7> Agelice sacer, cuius sermone colente
<ven. fort. carm. 3 23a.8> Ecclesiae segetes fertilitate placent,
<ven. fort. carm. 3 23a.9> Terrenis sterilis rebus, fecunde supernis,
<ven. fort. carm. 3 23a.10> Humana spernens, diues iture polis,
<ven. fort. carm. 3 23a.11> Inlecebris mundi mundus, lasciua repellens,
<ven. fort. carm. 3 23a.12> Nil cui subripuit carnis amarus amor.
<ven. fort. carm. 3 23a.13> Lubrica culpa perit, neque mors de crimine gaudet,
<ven. fort. carm. 3 23a.14> Cum tua delictis libera membra uides.
<ven. fort. carm. 3 23a.15> In templis habitando piis sic purus haberis,
<ven. fort. carm. 3 23a.16> Vt tua corda, pater, sint pia templa dei.
<ven. fort. carm. 3 23a.17> Eligit in tali Christus se uase recondi:
<ven. fort. carm. 3 23a.18> Quam sibi purgauit possidet ipse domum.
<ven. fort. carm. 3 23a.19> Non dolus in labiis, nec sunt fera nubila mentis:
<ven. fort. carm. 3 23a.20> Sinceris animis uernat in ore dies.
<ven. fort. carm. 3 23a.21> Doctilocum flumen salienti fonte refundis
<ven. fort. carm. 3 23a.22> Et sensus steriles uoce rigante foues.
<ven. fort. carm. 3 23a.23> Ardua caelorum pandis mysteria terris,
<ven. fort. carm. 3 23a.24> Per quem plebs dominum scit timet orat amat.
<ven. fort. carm. 3 23a.25> Dogmate diuino, praesul facunde, triumphas,
<ven. fort. carm. 3 23a.26> Dans pastor monitis, ne premat error oues.
<ven. fort. carm. 3 23a.27> Deliciis reficis quas caelum arua unda ministrat,
<ven. fort. carm. 3 23a.28> Et satiat populos hinc cibus, inde fides.
<ven. fort. carm. 3 23a.29> Sumit pauper opem, tristis spem, nudus amictum,
<ven. fort. carm. 3 23a.30> Omnia quidquid habes omnibus esse facis.
<ven. fort. carm. 3 23a.31> Hic tibi longa salus maneat, licet inde futura,
<ven. fort. carm. 3 23a.32> Atque diu, pastor, pro grege uota feras.
<ven. fort. carm. 3 24.1> Vir pietate calens, blanda dulcedine uernans,
<ven. fort. carm. 3 24.2> Cuius in aspectu mens pretiosa micat,
<ven. fort. carm. 3 24.3> Quem prius ut merui cognoscere lumine uultus,
<ven. fort. carm. 3 24.4> Conspexi sensus lumen inesse tibi,
<ven. fort. carm. 3 24.5> Anfion, mihi care pater, uenerande sacerdos
<ven. fort. carm. 3 24.6> Atque meo semper corde tenendus amor;
<ven. fort. carm. 3 24.7> Qui quemcumque nouum uideas facis esse propinquum,
<ven. fort. carm. 3 24.8> Si genus ignores, fit tibi mente parens.
<ven. fort. carm. 3 24.9> Prouocat alloquio cunctos iucunda uoluntas,
<ven. fort. carm. 3 24.10> Cogis et unianimes(==UNJA-NI-MES) iugiter esse tuos.
<ven. fort. carm. 3 24.11> Ingenio uiuax, sensus moderamine firmus,
<ven. fort. carm. 3 24.12> Pondere consilii fixus ubique manes,
<ven. fort. carm. 3 24.13> Qui bene cauta regis maturae frena senectae,
<ven. fort. carm. 3 24.14> Cui quem praestat honor scis moderare gradum.
<ven. fort. carm. 3 24.15> Promptus ad omne decus larga bonitate redundas,
<ven. fort. carm. 3 24.16> Cui se coniungit quisquis in urbe uenit.
<ven. fort. carm. 3 24.17> Profluus humane frugem uenientibus offers
<ven. fort. carm. 3 24.18> Et tua fit populis omnibus una domus;
<ven. fort. carm. 3 24.19> Verbis quippe suis quem papa Leontius effert:
<ven. fort. carm. 3 24.20> Iudicio tanti credimus ista uiri.
<ven. fort. carm. 3 25.1> Paruimus tandem iussis, uenerande sacerdos,
<ven. fort. carm. 3 25.2> Nominis officium iure, Paterne, regens,
<ven. fort. carm. 3 25.3> Qui propriis meritis ornans altaria Christi
<ven. fort. carm. 3 25.4> Tam prece quam uoto das placitura deo.
<ven. fort. carm. 3 25.5> Supplico, cede tamen, si quid me forte fefellit:
<ven. fort. carm. 3 25.6> Nam solet iste meas error habere manus.
<ven. fort. carm. 3 25.7> Obtineat supplex modo pagina missa salutis,
<ven. fort. carm. 3 25.8> Haec quoque cum relegis me memorare uelis.
<ven. fort. carm. 3 26.1> Altaris domini pollens, bone Rucco, minister,
<ven. fort. carm. 3 26.2> Hinc tibi festinus mando salutis opus.
<ven. fort. carm. 3 26.3> Nos maris Oceani tumidum circumfluit aequor,
<ven. fort. carm. 3 26.4> Te quoque Parisius, care sodalis, habet;
<ven. fort. carm. 3 26.5> Sequana te retinet, nos unda Britannica cingit:
<ven. fort. carm. 3 26.6> Diuisos terris alligat unus amor.
<ven. fort. carm. 3 26.7> Non furor hic pelagi uultum mihi subtrahit illum
<ven. fort. carm. 3 26.8> Nec boreas aufert nomen, amice, tuum.
<ven. fort. carm. 3 26.9> Pectore sub nostro tam saepe recurris amator,
<ven. fort. carm. 3 26.10> Tempore sub hiemis quam solet unda maris.
<ven. fort. carm. 3 26.11> Vt quatitur pelagus quotiens proflauerit eurus,
<ven. fort. carm. 3 26.12> Stat neque sic animus te sine, care, meus.
<ven. fort. carm. 3 26.13> Blanda serenato tempestas pectore feruet
<ven. fort. carm. 3 26.14> Atque ad te uaria mobilitate trahit.
<ven. fort. carm. 3 26.15> Sed memor esto mei uotumque repende petenti,
<ven. fort. carm. 3 26.16> Vt pariter paribus det sua dona deus,
<ven. fort. carm. 3 26.17> Humanam mentem Christi quo gratia ditet
<ven. fort. carm. 3 26.18> Ac domino nostro sensus et ora uacent.
<ven. fort. carm. 3 27.1> Si mihi uel uestros licuisset cernere uultus,
<ven. fort. carm. 3 27.2> Munere pro tanto plurima uerba darem.
<ven. fort. carm. 3 27.3> Direxit nobis mustum tua cara uoluntas,
<ven. fort. carm. 3 27.4> Et dulces animos dulcia dona probant.
<ven. fort. carm. 3 27.5> Quem non uidisti promptus satiare parasti:
<ven. fort. carm. 3 27.6> Quid facias illi qui tibi notus adest?
<ven. fort. carm. 3 27.7> Det tibi larga deus, qui curam mente fideli
<ven. fort. carm. 3 27.8> De grege pontificis, magne minister, habes.
<ven. fort. carm. 3 28.1> Pignus amicitiae semper memorabile nostrae
<ven. fort. carm. 3 28.2> Versibus exiguis, care Iohannis, habe,
<ven. fort. carm. 3 28.3> Vt, cum me rapiunt loca nunc incognita forsan,
<ven. fort. carm. 3 28.4> Non animo uidear, dulcis, abesse tuo.
<ven. fort. carm. 3 28.5> Anthemium patrem per te, uenerande, saluto,
<ven. fort. carm. 3 28.6> Cuius in affectu consolidatus agor.
<ven. fort. carm. 3 28.7> Hilarium pariter nobis in amore tenacem
<ven. fort. carm. 3 28.8> Insero carminibus, quem mea corda colunt.
<ven. fort. carm. 3 28.9> Perpetuo maneas meritis felicibus aeuo:
<ven. fort. carm. 3 28.10> Haec quoque cum relegis me memorare uelis.
<ven. fort. carm. 3 29.1> Suscipe uersiculos, Anthimi, pignus amantis,
<ven. fort. carm. 3 29.2> Quos tibi sincero pectore fudit amor.
<ven. fort. carm. 3 29.3> Cum tua blanditus retineret lumina somnus
<ven. fort. carm. 3 29.4> Lassaque fecisset membra iacere toro,
<ven. fort. carm. 3 29.5> Dum dubito, pecco nolens uexare quietum:
<ven. fort. carm. 3 29.6> Sic mea culpa tui causa soporis erit.
<ven. fort. carm. 3 29.7> Discedo tacitus, ueluti fur, indice nullo,
<ven. fort. carm. 3 29.8> Nec dixi amplectens: frater amate, uale.
<ven. fort. carm. 3 29.9> Non licuit mandata animo committere caro
<ven. fort. carm. 3 29.10> Nec tenuit uerbis hora uel una tuis.
<ven. fort. carm. 3 29.11> Testificor dominum mihi fortiter esse molestum,
<ven. fort. carm. 3 29.12> Quod sic abscedo nec tua dicta fero.
<ven. fort. carm. 3 29.13> Sed cui plura uolens poteram tunc dicere praesens,
<ven. fort. carm. 3 29.14> Nunc faciat paucis pagina missa loqui.
<ven. fort. carm. 3 29.15> Haec tamen ante deum rogo te mihi munera praestes:
<ven. fort. carm. 3 29.16> Omnibus ut semper, carus ubique mices;
<ven. fort. carm. 3 29.17> Nemo mihi uestem, denaria nemo ministret:
<ven. fort. carm. 3 29.18> Quod dulcedo monet, hoc mihi nemo neget.
<ven. fort. carm. 3 30.1> Frater amore dei, digno memorabilis actu,
<ven. fort. carm. 3 30.2> Pectore fixe meo frater amore dei:
<ven. fort. carm. 3 30.3> Carpe libenter iter quod ducit ad aetheris aulam:
<ven. fort. carm. 3 30.4> Altius ut surgas, carpe libenter iter.
<ven. fort. carm. 3 30.5> Fer patienter onus neque te pia sarcina lasset:
<ven. fort. carm. 3 30.6> Vnde manet requies, fer patienter onus.
<ven. fort. carm. 3 30.7> Subdere colla decet, quia sunt iuga dulcia Christi:
<ven. fort. carm. 3 30.8> Quo mereamur opem, subdere colla decet.
<ven. fort. carm. 3 30.9> Qui sua rura colit solet horrea plena tenere,
<ven. fort. carm. 3 30.10> Nec ieiunus erit qui sua rura colit.
<ven. fort. carm. 3 30.11> Per mare nauta uolat quo multa pecunia crescat:
<ven. fort. carm. 3 30.12> Mercibus ut placeat per mare nauta uolat;
<ven. fort. carm. 3 30.13> Non timet ille necem rabie turbante procellae:
<ven. fort. carm. 3 30.14> Vt lucretur opes non timet ille necem.
<ven. fort. carm. 3 30.15> Miles ad arma uenit quaerens per uulnera, palmam:
<ven. fort. carm. 3 30.16> Vt redeat uictor, miles ad arma uenit.
<ven. fort. carm. 3 30.17> Proelia sume libens mihi tu quoque, care sodalis:
<ven. fort. carm. 3 30.18> Vnde triumphus erit, proelia sume libens.
<ven. fort. carm. 3 30.19> Quisquis amore uenit nescit se ferre laborem:
<ven. fort. carm. 3 30.20> Nemo labore iacet quisquis amore uenit.
<ven. fort. carm. 3 30.21> Carmina parua ferens tibi debita reddo salutis:
<ven. fort. carm. 3 30.22> Des meliora, precor, carmina parua ferens.
