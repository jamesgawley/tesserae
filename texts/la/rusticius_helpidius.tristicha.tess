<rvst. help. trist. 1.1> Euae uiperea uetitum decerpere pomum
<rvst. help. trist. 1.2> Inuidus arte parat, tantae quae nescia fraudis
<rvst. help. trist. 1.3> Credidit infelix, socio peritura marito.
<rvst. help. trist. 2.1> Angelus illaesum Mariae per somnia Ioseph
<rvst. help. trist. 2.2> Connubium seruare monet: hic dote recepta
<rvst. help. trist. 2.3> Spiritus hac quod sit flagrans saluatur honore.
<rvst. help. trist. 3.1> Pellibus accincti, peccati signa ferentes,
<rvst. help. trist. 3.2> Poenarum famuli linquunt felicia regna;
<rvst. help. trist. 3.3> Semper amica piis peccantes respuit aula.
<rvst. help. trist. 4.1> Sacrati nemoris Domino per amoena uirecta
<rvst. help. trist. 4.2> Felix latro duce hospitium uitale meretur.
<rvst. help. trist. 4.3> Fortificata fides uincit tot crimina uitae.
<rvst. help. trist. 5.1> Hic uolucres, armenta, uiros, genus omne ferarum,
<rvst. help. trist. 5.2> Ne quid diluuii perdat uiolentia, Noe
<rvst. help. trist. 5.3> Colligit, atque unam tot condita condit in arcam.
<rvst. help. trist. 6.1> Reptilium pecudumque genus cunctasque uolucres
<rvst. help. trist. 6.2> Discus habet, quae cuncta iubet Pater edere Petrum
<rvst. help. trist. 6.3> Nil commune putans, quod mundum fecerat Auctor.
<rvst. help. trist. 7.1> Exstruit immensis opibus uesania turrim,
<rvst. help. trist. 7.2> Sed facit ora Deus summus discordia rector,
<rvst. help. trist. 7.3> Ne quid stulta manus supra sua iura pararet.
<rvst. help. trist. 8.1> Consona diuersas fundit narratio linguas,
<rvst. help. trist. 8.2> Barbara quaeque suam cognoscit natio uocem,
<rvst. help. trist. 8.3> Quam sacer humano praefatur Spiritus ore.
<rvst. help. trist. 9.1> Hic coniurati germanum uendere fratres;
<rvst. help. trist. 9.2> Cogit liuor edax, prosunt contraria iustis,
<rvst. help. trist. 9.3> Hoc opus est diuinum, ut qui modo uendit, adoret.
<rvst. help. trist. 10.1> Nummi dira fames compellit uendere Iudam
<rvst. help. trist. 10.2> In poenam regale caput; commercia tanti
<rvst. help. trist. 10.3> Sanguinis exiguo peragit mens improba lucro.
<rvst. help. trist. 11.1> Caedis in expensas fert hostia propria lignum.
<rvst. help. trist. 11.2> Nam carum genitor pignus mactare paratus
<rvst. help. trist. 11.3> Ducit Abram: fidei meritum est nec parcere nato.
<rvst. help. trist. 12.1> Gestat honorandum cunctis manus inclita lignum,
<rvst. help. trist. 12.2> Quo se sancta sinit suspendi uictima mundi:
<rvst. help. trist. 12.3> Tollitur, ut miseris reddat mors una salutem.
<rvst. help. trist. 13.1> Hic auidos carnis missa ortygometra refecit,
<rvst. help. trist. 13.2> Immeritosque replet caelestis copia panis:
<rvst. help. trist. 13.3> Nam dignis, quem quisque uelit, dat manna saporem.
<rvst. help. trist. 14.1> Panibus hic septem populorum milia pascit
<rvst. help. trist. 14.2> Quattuor et pauci saturant conuiuia pisces:
<rvst. help. trist. 14.3> Nam bis sex sportas panis fragmenta replerunt.
<rvst. help. trist. 15.1> Veridicae Moses pandit penetralia legis,
<rvst. help. trist. 15.2> Qua summus cunctis unus fit rector et idem,
<rvst. help. trist. 15.3> Nec diuisa regit mundum, sed sola potestas.
<rvst. help. trist. 16.1> Montis ualle sedens graue et immutabile Verbum,
<rvst. help. trist. 16.2> Et pia iustitiae populis praecepta profatur,
<rvst. help. trist. 16.3> Quaque it, qua pergit, sese sapientia monstrat.
<rvst. help. trist. 17.1> Arguit immeritis consortem Martha querelis,
<rvst. help. trist. 17.2> Quod uacet officio: cui uerax arbiter inquit:
<rvst. help. trist. 17.3> Cura Dei melior, domus at magis utilis illi.
<rvst. help. trist. 18.1> Heu mihi Saluator, saluari seruus anhelat
<rvst. help. trist. 18.2> Non ego sum dignus, cuius tu tecta capessas,
<rvst. help. trist. 18.3> Sed uerbo sanare potes, nam sufficis absens.
<rvst. help. trist. 19.1> Insipidi quondam laticis elementa saporem
<rvst. help. trist. 19.2> Flagrantis sumpsere meri, nam prouidus auctor
<rvst. help. trist. 19.3> Munera laetitiae, uirtutum exordia, fecit.
<rvst. help. trist. 20.1> Dat dextram miserae, miseransque attollit amice,
<rvst. help. trist. 20.2> Quam longinqua sui curuarant tormina morbi;
<rvst. help. trist. 20.3> Surgit; recta fides credentis mundaque mens est.
<rvst. help. trist. 21.1> Haec mulier tactu uestis furata salutem est,
<rvst. help. trist. 21.2> Siccauitque fides uenas, fluuiumque pudendum:
<rvst. help. trist. 21.3> Pulchra fides, cui uis cogendi magna tonantem.
<rvst. help. trist. 22.1> Maerebat genetrix ignara mente cadauer;
<rvst. help. trist. 22.2> Cui mundique hominumque salus in limine portae
<rvst. help. trist. 22.3> Obuia cum uenit, luctus in gaudia uertit.
<rvst. help. trist. 23.1> Dulcis honor Domini Zachaeo fulsit amico,
<rvst. help. trist. 23.2> Maiestate sonans: hodie mihi proficis hospes,
<rvst. help. trist. 23.3> Ad maiora dehinc ramis descende relictis.
<rvst. help. trist. 24.1> Lazarus hic iterum proiecta morte resurgit,
<rvst. help. trist. 24.2> Et pariunt animas mutata lege sepulchra:
<rvst. help. trist. 24.3> Qui uitam functis scit uerbo reddere, uita est.
