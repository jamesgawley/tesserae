<hymni christ. 41.1> Mediae noctis tempus est:
<hymni christ. 41.2> Prophetica uox admonet
<hymni christ. 41.3> Dicamus laudes ut Deo
<hymni christ. 41.4> Patri semper ac Filio,
<hymni christ. 41.5> Sancto quoque Spiritui;
<hymni christ. 41.6> Perfecta enim Trinitas
<hymni christ. 41.7> Vniusque substantiae
<hymni christ. 41.8> Laudanda semper nobis est.
<hymni christ. 41.9> Terrorem tempus hoc habet,
<hymni christ. 41.10> Quo, cum uastator angelus
<hymni christ. 41.11> Aegypto mortes intulit,
<hymni christ. 41.12> Deleuit primogenita.
<hymni christ. 41.13> Haec hora iustis salus est,
<hymni christ. 41.14> Quos ibidem tunc angelus
<hymni christ. 41.15> Ausus punire non erat,
<hymni christ. 41.16> Signum formidans sanguinis.
<hymni christ. 41.17> Aegyptus flebat fortiter
<hymni christ. 41.18> Tantorum dira funera,
<hymni christ. 41.19> Solus gaudebat Israhel,
<hymni christ. 41.20> Agni protectus sanguine.
<hymni christ. 41.21> Nos uerus Israhel sumus;
<hymni christ. 41.22> Laetamur in te, Domine,
<hymni christ. 41.23> Hostem spernentes et malum
<hymni christ. 41.24> Christi defensi sanguine.
<hymni christ. 41.25> Ipsum profecto tempus est,
<hymni christ. 41.26> Quo uoce euangelica
<hymni christ. 41.27> Venturus sponsus creditur,
<hymni christ. 41.28> Regni caelestis conditor.
<hymni christ. 41.29> Occurrunt sanctae uirgines
<hymni christ. 41.30> Obuiam tunc aduentui,
<hymni christ. 41.31> Gestantes claras lampadas,
<hymni christ. 41.32> Magno laetantes gaudio.
<hymni christ. 41.33> Stultae uero remanent,
<hymni christ. 41.34> Quia stinctas habent lampadas,
<hymni christ. 41.35> Frustra pulsantes ianuam
<hymni christ. 41.36> Clausa iam regni regia.
<hymni christ. 41.37> Quare uigilemus sobrie
<hymni christ. 41.38> Gestantes mentes splendidas,
<hymni christ. 41.39> Aduenienti ut Iesu
<hymni christ. 41.40> Digni curramus obuiam.
<hymni christ. 41.41> Noctisque mediae tempore
<hymni christ. 41.42> Paulus quoque et Sileas,
<hymni christ. 41.43> Christum uincti in carcere
<hymni christ. 41.44> Conlaudantes, soluti sunt.
<hymni christ. 41.45> Nobis hic mundus carcer est;
<hymni christ. 41.46> Te laudamus, Christe Deus;
<hymni christ. 41.47> Solue uincla peccatorum
<hymni christ. 41.48> In te sancte credentium.
<hymni christ. 41.49> Dignos nos fac, rex hagie,
<hymni christ. 41.50> Venturi regni gloria,
<hymni christ. 41.51> Aeternis ut mereamur
<hymni christ. 41.52> Te laudibus concinere.
<hymni christ. 41.53> Gloria Patri ingenito,
<hymni christ. 41.54> Gloria unigenito,
<hymni christ. 41.55> Simul cum sancto Spiritu
<hymni christ. 41.56> In sempiterna saecula.
<hymni christ. 42.1> Rex aeterne Domine,
<hymni christ. 42.2> Rerum creator omnium
<hymni christ. 42.3> Qui es ante saecula
<hymni christ. 42.4> Semper cum Patre Filius;
<hymni christ. 42.5> Qui mundi in primordio
<hymni christ. 42.6> Adam plasmasti hominem,
<hymni christ. 42.7> Cui tuae imaginis
<hymni christ. 42.8> Vultum dedisti similem;
<hymni christ. 42.9> Quem diabolus deceperat,
<hymni christ. 42.10> Hostis humani generis,
<hymni christ. 42.11> Cuius tu formam corporis
<hymni christ. 42.12> Adsumere dignatus es,
<hymni christ. 42.13> Vt hominem redimeres,
<hymni christ. 42.14> Quem ante iam plasmaueras,
<hymni christ. 42.15> Et nos Deo coniungeres
<hymni christ. 42.16> Per carnis contubernium.
<hymni christ. 42.17> Quem editum ex uirgine
<hymni christ. 42.18> Pauescit omnis anima,
<hymni christ. 42.19> Per quem nos resurgere
<hymni christ. 42.20> Deuota mente credimus.
<hymni christ. 42.21> Qui nobis per baptismata
<hymni christ. 42.22> Donasti indulgentiam,
<hymni christ. 42.23> Qui tenebamur uinculis
<hymni christ. 42.24> Ligati conscientiae.
<hymni christ. 42.25> Qui crucem propter hominem
<hymni christ. 42.26> Suscipere dignatus es,
<hymni christ. 42.27> Dedisti tuum sanguinem
<hymni christ. 42.28> Nostrae salutis pretium.
<hymni christ. 42.29> Nam uelum templi scissum est
<hymni christ. 42.30> Et omnis terra tremuit,
<hymni christ. 42.31> Tu multos dormientium
<hymni christ. 42.32> Resuscitasti, Domine.
<hymni christ. 42.33> Tu hostis antiqui uires
<hymni christ. 42.34> Per crucem mortis conterens,
<hymni christ. 42.35> Qua nos signati frontibus
<hymni christ. 42.36> Vexillum fidei ferimus.
<hymni christ. 42.37> Tu illum a nobis semper
<hymni christ. 42.38> Repellere dignaueris,
<hymni christ. 42.39> Ne umquam possit laedere
<hymni christ. 42.40> Redemptos tuo sanguine.
<hymni christ. 42.41> Qui propter nos ad inferos
<hymni christ. 42.42> Descendere dignatus es,
<hymni christ. 42.43> Vt mortis debitoribus
<hymni christ. 42.44> Vitae donares munera.
<hymni christ. 42.45> Tibi nocturno tempore
<hymni christ. 42.46> Hymnum deflentes canimus,
<hymni christ. 42.47> Ignosce nobis, Domine,
<hymni christ. 42.48> Ignosce confitentibus.
<hymni christ. 42.49> Quia tu testis et iudex es,
<hymni christ. 42.50> Quem nemo potest fallere,
<hymni christ. 42.51> Secreta conscientiae
<hymni christ. 42.52> Nostrae uidens uestigia.
<hymni christ. 42.53> Tu qui nostrorum pectorum
<hymni christ. 42.54> Solus inuestigator es,
<hymni christ. 42.55> Tu uulnerum latentium
<hymni christ. 42.56> Bonus adsistis medicus.
<hymni christ. 42.57> Tu es qui certo tempore
<hymni christ. 42.58> Daturus finem saeculi,
<hymni christ. 42.59> Tu pro cunctorum meritis
<hymni christ. 42.60> Iustus remunerator es.
<hymni christ. 42.61> Te ergo, sancte, quaesumus,
<hymni christ. 42.62> Vt nostra cures uulnera,
<hymni christ. 42.63> Qui es cum Patre Filius
<hymni christ. 42.64> Semper cum sancto Spiritu.
<hymni christ. 43.1> Tempus noctis surgentibus,
<hymni christ. 43.2> Laudes Deo dicentibus,
<hymni christ. 43.3> Christo Iesuque Domino
<hymni christ. 43.4> Peccata confitentibus,
<hymni christ. 43.5> In Trinitatis gloria
<hymni christ. 43.6> Chorus sanctorum psallimus,
<hymni christ. 43.7> Ceruices nostras flectimus
<hymni christ. 43.8> Vel genua prosternimus.
<hymni christ. 43.9> Oremus Deo iugiter,
<hymni christ. 43.10> Vt det nobis auxilium,
<hymni christ. 43.11> Vincamus hostem inuidum,
<hymni christ. 43.12> Vincamus in bono malum.
<hymni christ. 43.13> Christum rogemus et Patrem
<hymni christ. 43.14> Sanctum Patrisque Spiritum,
<hymni christ. 43.15> Cum fructu paenitentiae
<hymni christ. 43.16> Votum perenni reddere.
<hymni christ. 44.1> Deus, qui caeli lumen es
<hymni christ. 44.2> Satorque lucis, qui polum
<hymni christ. 44.3> Paterno fultum bracchio
<hymni christ. 44.4> Praeclara pandis dextera;
<hymni christ. 44.5> Aurora stellas iam tegit
<hymni christ. 44.6> Rubrum sustollens gurgitem,
<hymni christ. 44.7> Vmectis namque flatibus
<hymni christ. 44.8> Terram baptizans roribus.
<hymni christ. 44.9> Currus iam poscit Phosphorus
<hymni christ. 44.10> Radiis rotisque flammeis,
<hymni christ. 44.11> Quod caeli scandens uerticem
<hymni christ. 44.12> Profectus moram nesciens.
<hymni christ. 44.13> Iam noctis umbra linquitur,
<hymni christ. 44.14> Polum caligo deserit,
<hymni christ. 44.15> Typusque Christi Lucifer
<hymni christ. 44.16> Diem sopitum suscitans.
<hymni christ. 44.17> Dies dierum hagius es
<hymni christ. 44.18> Lucisque lumen ipse es,
<hymni christ. 44.19> Vnum potens per omnia,
<hymni christ. 44.20> Potens in unum Trinitas.
<hymni christ. 44.21> Te nunc, Saluator, quaesumus
<hymni christ. 44.22> Tibique genu flectimus:
<hymni christ. 44.23> Patrem cum sancto Spiritu
<hymni christ. 44.24> Totis rogamus uiribus.
<hymni christ. 44b.1> Pater, qui caelos contines,
<hymni christ. 44b.2> Cantemus nunc nomen tuum;
<hymni christ. 44b.3> Adueniat regnum tuum,
<hymni christ. 44b.4> Fiatque uoluntas tua.
<hymni christ. 44b.5> Haec, inquam, uoluntas tua
<hymni christ. 44b.6> Nobis agenda traditur:
<hymni christ. 44b.7> Simus fideles spiritu,
<hymni christ. 44b.8> Casto manentes corpore.
<hymni christ. 44b.9> Panem nostrum cotidie
<hymni christ. 44b.10> De te edendum tribue;
<hymni christ. 44b.11> Remitte nobis debita,
<hymni christ. 44b.12> Vt nos nostris remittimus.
<hymni christ. 44b.13> Temptatione subdola
<hymni christ. 44b.14> Induci nos ne siueris,
<hymni christ. 44b.15> Sed puro corde supplices
<hymni christ. 44b.16> Tu nos a malo libera.
<hymni christ. 45.1> Lucis largitor splendide,
<hymni christ. 45.2> Cuius sereno lumine
<hymni christ. 45.3> Post lapsa noctis tempora
<hymni christ. 45.4> Dies refusus panditur,
<hymni christ. 45.5> Tu uerus mundi lucifer,
<hymni christ. 45.6> Non is qui parui sideris
<hymni christ. 45.7> Venturae lucis nuntius
<hymni christ. 45.8> Angusto fulget lumine,
<hymni christ. 45.9> Sed toto sole clarior
<hymni christ. 45.10> Lux ipse totus et dies,
<hymni christ. 45.11> Interna nostri pectoris
<hymni christ. 45.12> Inluminans praecordia:
<hymni christ. 45.13> Adesto, rerum conditor,
<hymni christ. 45.14> Paternae lucis gloria,
<hymni christ. 45.15> Cuius amota gratia
<hymni christ. 45.16> Nostra patescunt corpora;
<hymni christ. 45.17> Tuo quae plena Spiritu
<hymni christ. 45.18> Secum Deum gestantia
<hymni christ. 45.19> Nil rapientis perfidi
<hymni christ. 45.20> Diris pateant fraudibus,
<hymni christ. 45.21> Vt inter actus saeculi,
<hymni christ. 45.22> Vitae quos usus exigit,
<hymni christ. 45.23> Omni carentes crimine
<hymni christ. 45.24> Tuis uiuamus legibus.
<hymni christ. 45.25> Probrosas mentis castitas
<hymni christ. 45.26> Carnis uincat libidines,
<hymni christ. 45.27> Sanctumque puri corporis
<hymni christ. 45.28> Delubrum seruet Spiritus.
<hymni christ. 45.29> Haec spes precantis animae,
<hymni christ. 45.30> Haec sunt uotiua munera,
<hymni christ. 45.31> Vt matutina nobis sit
<hymni christ. 45.32> Lux in noctis custodiam.
<hymni christ. 46.1> Aeterne lucis conditor,
<hymni christ. 46.2> Lux ipse totus et dies,
<hymni christ. 46.3> Noctem nec ullam sentiens
<hymni christ. 46.4> Natura lucis perpeti:
<hymni christ. 46.5> Iam cedit pallens proximo
<hymni christ. 46.6> Diei nox aduentui,
<hymni christ. 46.7> Obtendens lumen siderum
<hymni christ. 46.8> Adest et clarus lucifer.
<hymni christ. 46.9> Iam stratis laeti surgimus
<hymni christ. 46.10> Grates canentes et tuas,
<hymni christ. 46.11> Quod caecam noctem uicerit
<hymni christ. 46.12> Reuectans rursus sol diem.
<hymni christ. 46.13> Te nunc, ne carnis gaudia
<hymni christ. 46.14> Blandis subrepant aestibus,
<hymni christ. 46.15> Dolis ne cedat saeculi
<hymni christ. 46.16> Mens nostra, sancte, quaesumus:
<hymni christ. 46.17> Ira ne rixas prouocet,
<hymni christ. 46.18> Gula ne uentrem incitet,
<hymni christ. 46.19> Opum peruertat ne famis,
<hymni christ. 46.20> Turpis ne luxus occupet.
<hymni christ. 46.21> Sed firma mente sobrii
<hymni christ. 46.22> Casto manentes corpore
<hymni christ. 46.23> Totum fideli spiritu,
<hymni christ. 46.24> Christe, ducamus hunc diem.
<hymni christ. 47.1> Fulgentis auctor aetheris,
<hymni christ. 47.2> Qui lunam lumen noctibus,
<hymni christ. 47.3> Solem dierum cursibus
<hymni christ. 47.4> Certo fundasti tramite;
<hymni christ. 47.5> Nox atra iam depellitur,
<hymni christ. 47.6> Mundi nitor renascitur,
<hymni christ. 47.7> Nouusque iam mentis uigor
<hymni christ. 47.8> Dulces in actus erigit.
<hymni christ. 47.9> Laudes sonare iam tuas
<hymni christ. 47.10> Dies relatus admonet,
<hymni christ. 47.11> Vultusque caeli blandior
<hymni christ. 47.12> Nostra serenat pectora.
<hymni christ. 47.13> Vitemus omne lubricum,
<hymni christ. 47.14> Declinet praua spiritus,
<hymni christ. 47.15> Vitam facta non inquinent,
<hymni christ. 47.16> Linguam culpa non inplicet:
<hymni christ. 47.17> Sed sol diem dum conficit,
<hymni christ. 47.18> Fides profunda ferueat,
<hymni christ. 47.19> Spes ad promissa prouocet,
<hymni christ. 47.20> Christo coniungat caritas.
<hymni christ. 48.1> Deus, aeterni luminis
<hymni christ. 48.2> Candor inenarrabilis,
<hymni christ. 48.3> Venturus diei iudex,
<hymni christ. 48.4> Qui mentis occulta uides,
<hymni christ. 48.5> Tu regnum caelorum tenes,
<hymni christ. 48.6> Et totus in uerbo tu es,
<hymni christ. 48.7> Per Filium cuncta regis,
<hymni christ. 48.8> Sancti Spiritus tu fons es.
<hymni christ. 48.9> Trinum nomen, alta fides,
<hymni christ. 48.10> Vnum per omnia potens,
<hymni christ. 48.11> Mirumque per signum crucis
<hymni christ. 48.12> Tu rector inmensae lucis.
<hymni christ. 48.13> Tu mundi constitutor es,
<hymni christ. 48.14> Tu septimo throno sedes
<hymni christ. 48.15> Iudex, ex alto humilis
<hymni christ. 48.16> Venisti pati pro nobis.
<hymni christ. 48.17> Tu sabaoth omnipotens,
<hymni christ. 48.18> Hosanna summi culminis,
<hymni christ. 48.19> Tibi laus est mirabilis,
<hymni christ. 48.20> Tu rex primus, anastasis.
<hymni christ. 48.21> Tu fidei auditor es,
<hymni christ. 48.22> Et humiles tu respicis,
<hymni christ. 48.23> Tibi alta sedes thronus,
<hymni christ. 48.24> Tibi diuinus est honor.
<hymni christ. 48.25> Christo aeternoque Deo
<hymni christ. 48.26> Patri cum sancto Spiritu
<hymni christ. 48.27> Vitae soluamus munera
<hymni christ. 48.28> A saeculis in saecula.
<hymni christ. 49.1> Christe, caeli Domine,
<hymni christ. 49.2> Mundi saluator maxime,
<hymni christ. 49.3> Qui nos crucis munere
<hymni christ. 49.4> Mortis soluisti legibus,
<hymni christ. 49.5> Te nunc orantes poscimus,
<hymni christ. 49.6> Tua conserues munera,
<hymni christ. 49.7> Quae per legem catholicam
<hymni christ. 49.8> Cunctis donasti gentibus.
<hymni christ. 49.9> Tu uerbum Patris aeterni
<hymni christ. 49.10> Ore diuino editus,
<hymni christ. 49.11> Deus ex Deo subsistens,
<hymni christ. 49.12> Vnigenitus Filius.
<hymni christ. 49.13> Te uniuersa creatura
<hymni christ. 49.14> Mundi fatetur dominum,
<hymni christ. 49.15> Iussu Patris inchoata,
<hymni christ. 49.16> Tuis perfecta uiribus.
<hymni christ. 49.17> Tibi omnes angeli
<hymni christ. 49.18> Caelestem praestant gloriam,
<hymni christ. 49.19> Te chorus archangelorum
<hymni christ. 49.20> Diuinis laudant uocibus.
<hymni christ. 49.21> Te multitudo seniorum,
<hymni christ. 49.22> Bis duodenus numerus,
<hymni christ. 49.23> Odoribus plenas gestans
<hymni christ. 49.24> Supplex adorat pateras.
<hymni christ. 49.25> Tibi cherubin et seraphin
<hymni christ. 49.26> Throno paterni luminis
<hymni christ. 49.27> Senis alarum plausibus
<hymni christ. 49.28> Clamore iugi personant.
<hymni christ. 49.29> Sanctus, sanctus, sanctus,
<hymni christ. 49.30> Dominus Deus sabaoth;
<hymni christ. 49.31> Omne caelum atque terra
<hymni christ. 49.32> Tua sunt plena gloria.
<hymni christ. 49.33> Hosanna filius Dauid!
<hymni christ. 49.34> Benedictus es a Patre,
<hymni christ. 49.35> Qui in nomine Domini
<hymni christ. 49.36> Venisti ex celsis Deus.
<hymni christ. 49.37> Tu agnus inmaculatus
<hymni christ. 49.38> Datus es terrae uictima,
<hymni christ. 49.39> Qui sanctorum uestimenta
<hymni christ. 49.40> Tuo lauisti sanguine.
<hymni christ. 49.41> Te multitudo beatorum
<hymni christ. 49.42> Caelo locata martyrum,
<hymni christ. 49.43> Palmis insignis, coronis,
<hymni christ. 49.44> Ducem sectantur gloriae:
<hymni christ. 49.45> Quorum nos addas numero,
<hymni christ. 49.46> Te deprecamur, Domine;
<hymni christ. 49.47> Vna uoce te sonamus,
<hymni christ. 49.48> Vno laudamus carmine.
<hymni christ. 50.1> Diei luce reddita
<hymni christ. 50.2> Primis post somnum uocibus
<hymni christ. 50.3> Dei canamus gloriam,
<hymni christ. 50.4> Christi fatentes gratiam;
<hymni christ. 50.5> Per quem creator omnium
<hymni christ. 50.6> Diem noctemque condidit,
<hymni christ. 50.7> Aeterna lege sanciens
<hymni christ. 50.8> Vt semper succedant sibi.
<hymni christ. 50.9> Tu uera lux fidelium,
<hymni christ. 50.10> Quem lex ueterna non tenet
<hymni christ. 50.11> Noctis nec ortus succedens,
<hymni christ. 50.12> Aeterno fulgens lumine,
<hymni christ. 50.13> Christe, precamur, annue
<hymni christ. 50.14> Orantibus seruis tuis,
<hymni christ. 50.15> Iniquitas haec saeculi
<hymni christ. 50.16> Ne nostram captiuet fidem.
<hymni christ. 50.17> Non cogitemus impie,
<hymni christ. 50.18> Inuideamus nemini,
<hymni christ. 50.19> Laesi non reddamus uicem,
<hymni christ. 50.20> Vincamus in bono malum.
<hymni christ. 50.21> Absit nostris e cordibus
<hymni christ. 50.22> Ira, dolus, superbia;
<hymni christ. 50.23> Absistat auaritia,
<hymni christ. 50.24> Malorum radix omnium.
<hymni christ. 50.25> Vinum mentem non occupet
<hymni christ. 50.26> Ebrietate perdita,
<hymni christ. 50.27> Sed nostro sensui conpetens
<hymni christ. 50.28> Tuum bibamus poculum.
<hymni christ. 50.29> Conseruet pacis foedera
<hymni christ. 50.30> Non simulata caritas,
<hymni christ. 50.31> Sit inlibata castitas
<hymni christ. 50.32> Credulitate perpeti.
<hymni christ. 50.33> Addendis non sit praediis
<hymni christ. 50.34> Malesuada semper famis;
<hymni christ. 50.35> Si affluant diuitiae,
<hymni christ. 50.36> Prophetae nos psalmus regat.
<hymni christ. 50.37> Praesta, Pater ingenite,
<hymni christ. 50.38> Totum ducamus iugiter
<hymni christ. 50.39> Christo placentes hunc diem
<hymni christ. 50.40> Sancto repleti Spiritu.
<hymni christ. 51.1> Post matutinis laudibus,
<hymni christ. 51.2> Quas Trinitati psallimus,
<hymni christ. 51.3> Psallamus rursus admonet
<hymni christ. 51.4> Verus paterfamilias.
<hymni christ. 51.5> Simus semper solliciti
<hymni christ. 51.6> Ne praetereat opus Dei,
<hymni christ. 51.7> Sed adoremus sedule
<hymni christ. 51.8> Sicut docet apostolus:
<hymni christ. 51.9> Psallamus mente Domino,
<hymni christ. 51.10> Psallamus simul spiritu,
<hymni christ. 51.11> Ne uaga mens in turpibus
<hymni christ. 51.12> Inertes tegat animos.
<hymni christ. 51.13> Sed septies in hac die
<hymni christ. 51.14> Dicamus laudes Domino,
<hymni christ. 51.15> Diuinitati perpeti
<hymni christ. 51.16> Debita demus gloriae.
<hymni christ. 52.1> Certum tenentes ordinem
<hymni christ. 52.2> Pio poscamus pectore
<hymni christ. 52.3> Hora diei tertia
<hymni christ. 52.4> Trinae uirtutis gloriam:
<hymni christ. 52.5> Vt simus habitaculum
<hymni christ. 52.6> Illi sancto Spiritui,
<hymni christ. 52.7> Qui quondam in apostolis
<hymni christ. 52.8> Hac hora distributus est.
<hymni christ. 52.9> Hoc gradientes ordine
<hymni christ. 52.10> Ornauit cuncta splendide
<hymni christ. 52.11> Regni caelestis conditor
<hymni christ. 52.12> Aeternae uitae praemiis.
<hymni christ. 53.1> Dicamus laudes Domino
<hymni christ. 53.2> Feruente prompto spiritu,
<hymni christ. 53.3> Hora uoluta sexies
<hymni christ. 53.4> Nos ad orandum prouocat:
<hymni christ. 53.5> Quia in hac fidelibus
<hymni christ. 53.6> Verae salutis gratia
<hymni christ. 53.7> Beati agni hostia
<hymni christ. 53.8> Crucis uirtute redditur:
<hymni christ. 53.9> Cuius luce clarissima
<hymni christ. 53.10> Tenebricat meridies:
<hymni christ. 53.11> Sumamus toto pectore
<hymni christ. 53.12> Tanti splendoris gratiam.
<hymni christ. 54.1> Perfectum trinum numerum
<hymni christ. 54.2> Ternis horarum terminis,
<hymni christ. 54.3> Laudes canentes debitas
<hymni christ. 54.4> Nonam dicentes psallimus.
<hymni christ. 54.5> Sacrum Dei mysterium
<hymni christ. 54.6> Puro tenentes pectore,
<hymni christ. 54.7> Petri magistri regula
<hymni christ. 54.8> Signo salutis prodita,
<hymni christ. 54.9> Et nos psallamus spiritu
<hymni christ. 54.10> Adhaerentes apostolis:
<hymni christ. 54.11> Qui plantas adhuc debiles
<hymni christ. 54.12> Christi uirtute dirigant.
<hymni christ. 55.1> Iam sexta sensim uoluitur 
<hymni christ. 55.2> Ter binis hora cursibus, 
<hymni christ. 55.3> Diesque puncto aequabili 
<hymni christ. 55.4> Vtramque noctem respicit. 
<hymni christ. 55.5> Venite, serui, supplices 
<hymni christ. 55.6> Mente, ore, extollite 
<hymni christ. 55.7> Dignis beatum laudibus 
<hymni christ. 55.8> Nomen Dei cum cantico. 
<hymni christ. 55.9> Hoc namque tempus illud est 
<hymni christ. 55.10> Quod saeculorum iudicem 
<hymni christ. 55.11> Iniusta morti tradidit 
<hymni christ. 55.12> Mortalium sententia, 
<hymni christ. 55.13> Cum sol repente territus, 
<hymni christ. 55.14> Horrore tanti criminis 
<hymni christ. 55.15> Mortem minatus saeculis, 
<hymni christ. 55.16> Diem refugit impium. 
<hymni christ. 55.17> Hoc et beatus tempore 
<hymni christ. 55.18> Abraham fideliter rei 
<hymni christ. 55.19> Peritus in mysterio 
<hymni christ. 55.20> Tres uidit, unum credidit. 
<hymni christ. 55.21> Hanc ad precandum congruam 
<hymni christ. 55.22> Saluator horam tradidit, 
<hymni christ. 55.23> Cum diceret fidelibus 
<hymni christ. 55.24> Patrem rogandum seruulis. 
<hymni christ. 55.25> Nec non et ille pertinax 
<hymni christ. 55.26> Hostis fidei gratiam, 
<hymni christ. 55.27> Quam praedicauit gentibus, 
<hymni christ. 55.28> Hoc est adeptus tempore. 
<hymni christ. 55.29> Et nos amore debito, 
<hymni christ. 55.30> Timore iusto subditi, 
<hymni christ. 55.31> Aduersus omnes impetus, 
<hymni christ. 55.32> Quos saeuus hostis incutit, 
<hymni christ. 55.33> Vnum rogemus et Patrem 
<hymni christ. 55.34> Deum regemque Filium 
<hymni christ. 55.35> Simulque sanctum Spiritum 
<hymni christ. 55.36> In Trinitate Dominum, 
<hymni christ. 55.37> Vt, quos redemit passio 
<hymni christ. 55.38> Isto peracto tempore, 
<hymni christ. 55.39> Possit sub ipso tempore 
<hymni christ. 55.40> Seruare deprecatio. 
<hymni christ. 56.1> Ter hora trina uoluitur,
<hymni christ. 56.2> Redire qua Christus solet
<hymni christ. 56.3> Mercede largus uineam
<hymni christ. 56.4> Locare mercenariis.
<hymni christ. 56.5> Decet paratos sistere,
<hymni christ. 56.6> Ne transeat merces Dei,
<hymni christ. 56.7> Plantare quae uitem solet
<hymni christ. 56.8> Christumque cordi adfigere.
<hymni christ. 56.9> Haec hora, quae resplenduit
<hymni christ. 56.10> Crucisque soluit nubila,
<hymni christ. 56.11> Mundum tenebris exuens,
<hymni christ. 56.12> Reddens serena tempora.
<hymni christ. 56.13> Haec hora, qua resuscitans
<hymni christ. 56.14> Iesus sepulcris corpora
<hymni christ. 56.15> Prodire mortis libera
<hymni christ. 56.16> Iussit refuso spiritu.
<hymni christ. 56.17> Redit fauilla in sanguinem
<hymni christ. 56.18> Cinisque carnem reddidit,
<hymni christ. 56.19> Mixtique uiuis mortui
<hymni christ. 56.20> Videre Christi gloriam.
<hymni christ. 56.21> Nouata saecla crederes,
<hymni christ. 56.22> Mortis solutis legibus,
<hymni christ. 56.23> Vitae beatae munere
<hymni christ. 56.24> Cursum perennem currere.
<hymni christ. 56.25> Dicamus ergo, proximi,
<hymni christ. 56.26> Laudes Deo cum cantico;
<hymni christ. 56.27> Confessus est latro fidem
<hymni christ. 56.28> In quo est redemptus tempore.
<hymni christ. 56.29> Qua gratia ieiunium
<hymni christ. 56.30> Laeti solemus soluere
<hymni christ. 56.31> Instar futuri muneris:
<hymni christ. 56.32> Famem probati nesciant.
<hymni christ. 57.1> Deus, qui certis legibus
<hymni christ. 57.2> Noctem discernis ac diem,
<hymni christ. 57.3> Vt fessa curis corpora
<hymni christ. 57.4> Somnus relaxet otio,
<hymni christ. 57.5> Te noctis inter horridae
<hymni christ. 57.6> Tempus precamur, ut, sopor
<hymni christ. 57.7> Mentem dum fessam detinet,
<hymni christ. 57.8> Fidei lux inluminet.
<hymni christ. 57.9> Hostis ne fallax incitet
<hymni christ. 57.10> Lasciuis corda gaudiis,
<hymni christ. 57.11> Secreta noctis aduocans,
<hymni christ. 57.12> Blandos in aestus corporis.
<hymni christ. 57.13> Subrepat nullus sensui
<hymni christ. 57.14> Horror timoris anxii;
<hymni christ. 57.15> Inludat mentem ne uagam
<hymni christ. 57.16> Fallax imago uisuum.
<hymni christ. 57.17> Sed cum profundus uinxerit
<hymni christ. 57.18> Somnus curarum nescius,
<hymni christ. 57.19> Fides nequaquam dormiat,
<hymni christ. 57.20> Vigil te sensus somniet.
<hymni christ. 58.1> Sator princepsque temporum,
<hymni christ. 58.2> Clarum diem laboribus
<hymni christ. 58.3> Noctemque qui soporibus
<hymni christ. 58.4> Fixo distinguis ordine,
<hymni christ. 58.5> Mentem tu castam dirige,
<hymni christ. 58.6> Obscura ne silentia
<hymni christ. 58.7> Ad dira cordis uulnera
<hymni christ. 58.8> Telis patescant inuidi.
<hymni christ. 58.9> Somno non cedat spiritus,
<hymni christ. 58.10> Vigilque custos corporis
<hymni christ. 58.11> Metus inanes arceat,
<hymni christ. 58.12> Fallax depellat gaudium.
<hymni christ. 58.13> Vacent ardore pectora,
<hymni christ. 58.14> Faces nec ullas sentiant,
<hymni christ. 58.15> Adfixae ne praecordiis
<hymni christ. 58.16> Mentis uigorem saucient.
<hymni christ. 58.17> Sed cum defessa corpora
<hymni christ. 58.18> Somni tenebunt gratiam,
<hymni christ. 58.19> Caro quietis sit memor,
<hymni christ. 58.20> Fides soporem nesciat.
<hymni christ. 59.1> Deus, qui claro lumine
<hymni christ. 59.2> Diem fecisti, Domine,
<hymni christ. 59.3> Tuam rogamus gloriam
<hymni christ. 59.4> Dum pronus uoluitur dies.
<hymni christ. 59.5> Iam sol urgente uespero
<hymni christ. 59.6> Occasum suum graditur,
<hymni christ. 59.7> Mundum concludens tenebris,
<hymni christ. 59.8> Suum obseruans ordinem.
<hymni christ. 59.9> Sed tu, excelse Domine,
<hymni christ. 59.10> Precantes tuos famulos
<hymni christ. 59.11> Labore fessos diei
<hymni christ. 59.12> Quietos nox suscipiat;
<hymni christ. 59.13> Vt non fuscatis mentibus
<hymni christ. 59.14> Dies abscedat saeculi,
<hymni christ. 59.15> Sed tua tecti gratia
<hymni christ. 59.16> Cernamus lucem prosperam.
<hymni christ. 60.1> Christe, precamur adnue,
<hymni christ. 60.2> Mixtasque uoces fletibus
<hymni christ. 60.3> Semper benignus et pius
<hymni christ. 60.4> Venturam noctem suscipe.
<hymni christ. 60.5> Te corda nostra somnient,
<hymni christ. 60.6> Te per soporem sentiant,
<hymni christ. 60.7> Tuamque semper gloriam
<hymni christ. 60.8> Vicina luce concinant.
<hymni christ. 60.9> Vitam salubrem tribue,
<hymni christ. 60.10> Nostrum calorem refice,
<hymni christ. 60.11> Taetram noctis caliginem
<hymni christ. 60.12> Claritas tua inluminet.
<hymni christ. 60.13> Hymnis uota persoluimus,
<hymni christ. 60.14> Vesperque sacrum poscimus
<hymni christ. 60.15> Nostrum delens chirographum
<hymni christ. 60.16> Tuumque praestans editum.
<hymni christ. 61.1> Christe, qui lux es et dies,
<hymni christ. 61.2> Noctis tenebras detegis,
<hymni christ. 61.3> Lucifer lucem praeferens,
<hymni christ. 61.4> Lumen beatum praedicans,
<hymni christ. 61.5> Precamur, sancte Domine,
<hymni christ. 61.6> Defende nos in hac nocte,
<hymni christ. 61.7> Sit nobis in te requies,
<hymni christ. 61.8> Quietam noctem tribue.
<hymni christ. 61.9> Ne grauis somnus inruat,
<hymni christ. 61.10> Nec hostis nos subripiat;
<hymni christ. 61.11> Ne caro illi consentiens
<hymni christ. 61.12> Nos tibi reos statuat.
<hymni christ. 61.13> Oculi somnum capiant,
<hymni christ. 61.14> Cor ad te semper uigilet,
<hymni christ. 61.15> Dextera tua protegat
<hymni christ. 61.16> Famulos qui te diligunt.
<hymni christ. 61.17> Defensor noster adspice,
<hymni christ. 61.18> Insidiantes reprime,
<hymni christ. 61.19> Guberna tuos famulos,
<hymni christ. 61.20> Quos sanguine mercatus es.
<hymni christ. 61.21> Memento nostri, Domine,
<hymni christ. 61.22> In isto graui corpore,
<hymni christ. 61.23> Qui es defensor animae,
<hymni christ. 61.24> Adesto nobis, Domine.
<hymni christ. 62.1> Primo dierum omnium,
<hymni christ. 62.2> Quo mundus exstat conditus,
<hymni christ. 62.3> Vel quo resurgens conditor
<hymni christ. 62.4> Nos morte uicta liberat:
<hymni christ. 62.5> Pulsis procul torporibus
<hymni christ. 62.6> Surgamus omnes ocius
<hymni christ. 62.7> Et nocte quaeramus pium,
<hymni christ. 62.8>(Sicut prophetam nouimus),
<hymni christ. 62.9> Nostras preces ut audiat,
<hymni christ. 62.10> Suamque dextram porrigat,
<hymni christ. 62.11> Et hic piatos sordibus
<hymni christ. 62.12> Reddat polorum sedibus,
<hymni christ. 62.13> Vt quique sacratissimo
<hymni christ. 62.14> Huius diei tempore
<hymni christ. 62.15> Horis quietis psallimus,
<hymni christ. 62.16> Donis beatis muneret.
<hymni christ. 62b.1> Iam nunc, paterna claritas,
<hymni christ. 62b.2> Te postulamus affatim,
<hymni christ. 62b.3> Absit libido sordidans
<hymni christ. 62b.4> Omnisque actus noxius.
<hymni christ. 62b.5> Ne foeda sit uel lubrica
<hymni christ. 62b.6> Conpago huius corporis,
<hymni christ. 62b.7> Per quam auerni ignibus
<hymni christ. 62b.8> Ipsi crememur acrius.
<hymni christ. 62b.9> Ob hoc, redemptor, quaesumus
<hymni christ. 62b.10> Vt probra nostra diluas,
<hymni christ. 62b.11> Vitae perennis commoda
<hymni christ. 62b.12> Nobis benignus conferas.
<hymni christ. 62b.13> Quo carnis actu exsules,
<hymni christ. 62b.14> Effecti ipsi caelibes,
<hymni christ. 62b.15> Vt praestolamur cernui,
<hymni christ. 62b.16> Melos canamus gloriae.
<hymni christ. 63.1> Nocte surgentes uigilemus omnes,
<hymni christ. 63.2> Semper in psalmis meditemur, atque
<hymni christ. 63.3> Viribus totis Domino canamus
<hymni christ. 63.4> Dulciter hymnos,
<hymni christ. 63.5> Vt pio regi pariter canentes
<hymni christ. 63.6> Cum suis sanctis mereamur aulam
<hymni christ. 63.7> Ingredi caeli, simul et beatam
<hymni christ. 63.8> Ducere uitam.
<hymni christ. 63.9> Praestet hoc nobis Deitas beata
<hymni christ. 63.10> Patris ac Nati pariterque sancti
<hymni christ. 63.11> Spiritus, cuius reboatur omni
<hymni christ. 63.12> Gloria mundo.
<hymni christ. 64.1> Somno refectis artubus
<hymni christ. 64.2> Spreto cubili surgimus:
<hymni christ. 64.3> Nobis, Pater, canentibus
<hymni christ. 64.4> Adesse te deposcimus.
<hymni christ. 64.5> Te lingua primum concinat,
<hymni christ. 64.6> Te mentis ardor ambiat,
<hymni christ. 64.7> Vt actuum sequentium
<hymni christ. 64.8> Tu, sancte, sis exordium.
<hymni christ. 64.9> Cedant tenebrae lumini
<hymni christ. 64.10> Et nox diurno sideri,
<hymni christ. 64.11> Vt culpa, quam nox intulit,
<hymni christ. 64.12> Lucis labascat munere.
<hymni christ. 64.13> Precamur idem supplices
<hymni christ. 64.14> Noxas ut omnes amputes,
<hymni christ. 64.15> Et ore te canentium
<hymni christ. 64.16> Lauderis in perpetuum.
<hymni christ. 65.1> Consors paterni luminis,
<hymni christ. 65.2> Lux ipse lucis et dies,
<hymni christ. 65.3> Noctem canendo rumpimus;
<hymni christ. 65.4> Adsiste postulantibus.
<hymni christ. 65.5> Aufer tenebras mentium,
<hymni christ. 65.6> Fuga cateruas daemonum,
<hymni christ. 65.7> Expelle somnolentiam,
<hymni christ. 65.8> Ne pigritantes obruat.
<hymni christ. 65.9> Sic, Christe, nobis omnibus
<hymni christ. 65.10> Indulgeas credentibus,
<hymni christ. 65.11> Vt prosit exorantibus
<hymni christ. 65.12> Quod praecinentes psallimus.
<hymni christ. 65.13> Praesta, Pater piissime,
<hymni christ. 65.14> Patrique compar unice,
<hymni christ. 65.15> Cum Spiritu Paraclito
<hymni christ. 65.16> Regnans per omne saeculum.
<hymni christ. 66.1> Rerum creator optime
<hymni christ. 66.2> Rectorque noster, respice,
<hymni christ. 66.3> Nos a quiete noxia
<hymni christ. 66.4> Mersos sopore libera.
<hymni christ. 66.5> Te, sancte Christe, poscimus,
<hymni christ. 66.6> Ignosce tu criminibus;
<hymni christ. 66.7> Ad confitendum surgimus
<hymni christ. 66.8> Morasque nostras rumpimus.
<hymni christ. 66.9> Mentes manusque tollimus,
<hymni christ. 66.10> Propheta sicut noctibus
<hymni christ. 66.11> Nobis gerendum praecipit,
<hymni christ. 66.12> Paulusque gestis censuit
<hymni christ. 66.13> Vides malum quod gessimus,
<hymni christ. 66.14> Occulta nostra pandimus,
<hymni christ. 66.15> Preces gementes fundimus,
<hymni christ. 66.16> Dimitte quod peccauimus.
<hymni christ. 67.1> Nox atra rerum contegit
<hymni christ. 67.2> Terrae colores omnium;
<hymni christ. 67.3> Nos confitentes poscimus
<hymni christ. 67.4> Te, iuste iudex cordium,
<hymni christ. 67.5> Vt auferas piacula,
<hymni christ. 67.6> Sordesque mentis abluas,
<hymni christ. 67.7> Donesque, Christe, gratiam,
<hymni christ. 67.8> Vt arceantur crimina.
<hymni christ. 67.9> Mens ecce torpet impia,
<hymni christ. 67.10> Quam culpa mordet noxia;
<hymni christ. 67.11> Obscura gestit tollere
<hymni christ. 67.12> Et te, redemptor, quaerere.
<hymni christ. 67.13> Repelle tu caliginem
<hymni christ. 67.14> Intrinsecus quam maxime,
<hymni christ. 67.15> Vt in beato gaudeat
<hymni christ. 67.16> Se collocari lumine.
<hymni christ. 68.1> Tu Trinitatis unitas,
<hymni christ. 68.2> Orbem potenter qui regis,
<hymni christ. 68.3> Adtende laudum cantica,
<hymni christ. 68.4> Quae excubantes psallimus.
<hymni christ. 68.5> Nam lectulo consurgimus
<hymni christ. 68.6> Noctis quieto tempore,
<hymni christ. 68.7> Vt flagitemus uulnerum
<hymni christ. 68.8> A te medellam omnium.
<hymni christ. 68.9> Quo fraude quidquid daemonum
<hymni christ. 68.10> In noctibus deliquimus,
<hymni christ. 68.11> Abstergat illud caelitus
<hymni christ. 68.12> Tuae potestas gloriae.
<hymni christ. 68.13> Ne corpus adsit sordidum,
<hymni christ. 68.14> Nec torpor instet cordium
<hymni christ. 68.15> Et criminis contagio
<hymni christ. 68.16> Tepescat ardor spiritus.
<hymni christ. 68.17> Ob hoc, redemptor, quaesumus,
<hymni christ. 68.18> Reple tuo nos lumine,
<hymni christ. 68.19> Per quod dierum circulis
<hymni christ. 68.20> Nullis ruamus actibus.
<hymni christ. 69.1> Summae Deus clementiae
<hymni christ. 69.2> Mundique factor machinae,
<hymni christ. 69.3> Vnus potentialiter
<hymni christ. 69.4> Trinusque personaliter,
<hymni christ. 69.5> Nostros pius cum canticis
<hymni christ. 69.6> Fletus, benigne, suscipe,
<hymni christ. 69.7> Quo corda pura sordibus
<hymni christ. 69.8> Te perfruamur largius.
<hymni christ. 69.9> Lumbos iecurque morbidum
<hymni christ. 69.10> Adure igni congruo,
<hymni christ. 69.11> Accincti ut sint perpetim
<hymni christ. 69.12> Luxu remoto pessimo,
<hymni christ. 69.13> Vt, quique horas noctium
<hymni christ. 69.14> Nunc concinendo rumpimus,
<hymni christ. 69.15> Donis beatae patriae
<hymni christ. 69.16> Ditemur omnes affatim.
<hymni christ. 70.1> Ecce iam noctis tenuatur umbra,
<hymni christ. 70.2> Lucis aurora rutilans coruscat,
<hymni christ. 70.3> Nisibus totis rogitemus omnes
<hymni christ. 70.4> Cunctipotentem,
<hymni christ. 70.5> Vt Deus nostri miseratus omnem
<hymni christ. 70.6> Pellat languorem, tribuat salutem,
<hymni christ. 70.7> Donet et Patris pietate nobis
<hymni christ. 70.8> Regna polorum.
<hymni christ. 70.9> Praestet hoc nobis Deitas beata
<hymni christ. 70.10> Patris ac Nati pariterque sancti
<hymni christ. 70.11> Spiritus, cuius reboatur omni
<hymni christ. 70.12> Gloria mundo.
<hymni christ. 71.1> Aeterna caeli gloria,
<hymni christ. 71.2> Beata spes mortalium,
<hymni christ. 71.3> Celsitonantis unice,
<hymni christ. 71.4> Castaeque proles uirginis:
<hymni christ. 71.5> Da dexteram surgentibus,
<hymni christ. 71.6> Exsurgat et mens sobria
<hymni christ. 71.7> Flagransque in laudem Dei
<hymni christ. 71.8> Grates rependat debitas.
<hymni christ. 71.9> Hortus refulget lucifer
<hymni christ. 71.10> Ipsamque lucem nuntiat,
<hymni christ. 71.11> Cadit caligo noctium,
<hymni christ. 71.12> Lux sancta nos inluminet:
<hymni christ. 71.13> Manensque nostris sensibus
<hymni christ. 71.14> Noctem repellat saeculi,
<hymni christ. 71.15> Omnique fine diei
<hymni christ. 71.16> Purgata seruet pectora.
<hymni christ. 71.17> Quaesita iam primum fides
<hymni christ. 71.18> Radicet altis sensibus,
<hymni christ. 71.19> Secunda spes congaudeat,
<hymni christ. 71.20> Tunc maior exstet caritas.
<hymni christ. 72.1> Aurora iam spargit polum,
<hymni christ. 72.2> Terris dies inlabitur,
<hymni christ. 72.3> Lucis resultat spiculum;
<hymni christ. 72.4> Discedat omne lubricum.
<hymni christ. 72.5> Phantasma noctis decidat,
<hymni christ. 72.6> Mentis reatus subruat,
<hymni christ. 72.7> Quidquid tenebris horridum
<hymni christ. 72.8> Nox adtulit culpae cadat,
<hymni christ. 72.9> Vt mane illud ultimum,
<hymni christ. 72.10> Quod praestolamur cernui,
<hymni christ. 72.11> In lucem nobis effluat,
<hymni christ. 72.12> Dum hoc tenore concrepat.
<hymni christ. 73.1> Lucis creator optime,
<hymni christ. 73.2> Lucem dierum proferens,
<hymni christ. 73.3> Primordiis lucis nouae
<hymni christ. 73.4> Mundi parans originem:
<hymni christ. 73.5> Qui mane iunctum uesperi
<hymni christ. 73.6> Diem uocari praecipis,
<hymni christ. 73.7> Taetrum chaos inlabitur;
<hymni christ. 73.8> Audi preces cum fletibus.
<hymni christ. 73.9> Ne mens grauata crimine
<hymni christ. 73.10> Vitae sit exsul munere,
<hymni christ. 73.11> Dum nil perenne cogitat
<hymni christ. 73.12> Seseque culpis inligat.
<hymni christ. 73.13> Caelorum pulset intimum,
<hymni christ. 73.14> Vitale tollat praemium;
<hymni christ. 73.15> Vitemus omne noxium,
<hymni christ. 73.16> Purgemus omne pessimum.
<hymni christ. 74.1> Inmense caeli conditor,
<hymni christ. 74.2> Qui, mixta ne confunderent,
<hymni christ. 74.3> Aquae fluenta diuidens
<hymni christ. 74.4> Caelum dedisti limitem;
<hymni christ. 74.5> Firmans locum caelestibus
<hymni christ. 74.6> Simulque terrae riuulis,
<hymni christ. 74.7> Vt unda flammas temperet,
<hymni christ. 74.8> Terrae solum ne dissipet;
<hymni christ. 74.9> Infunde nunc, piissime,
<hymni christ. 74.10> Donum perennis gratiae,
<hymni christ. 74.11> Fraudis nouae ne casibus
<hymni christ. 74.12> Nos error atterat uetus.
<hymni christ. 74.13> Lucem fides inueniat,
<hymni christ. 74.14> Sic luminis iubar ferat,
<hymni christ. 74.15> Haec uana cuncta terreat,
<hymni christ. 74.16> Hanc falsa nulla conprimant.
<hymni christ. 75.1> Telluris ingens conditor,
<hymni christ. 75.2> Mundi solum qui eruens,
<hymni christ. 75.3> Pulsis aquae molestiis,
<hymni christ. 75.4> Terram dedisti inmobilem,
<hymni christ. 75.5> Vt germen aptum proferens,
<hymni christ. 75.6> Fuluis decora floribus,
<hymni christ. 75.7> Fecunda fructu sisteret
<hymni christ. 75.8> Pastumque gratum redderet,
<hymni christ. 75.9> Mentis perustae uulnera
<hymni christ. 75.10> Munda uiroris gratia,
<hymni christ. 75.11> Vt facta fletu diluat
<hymni christ. 75.12> Motusque prauos adterat.
<hymni christ. 75.13> Iussis tuis obtemperet,
<hymni christ. 75.14> Nullis malis adproximet,
<hymni christ. 75.15> Bonis repleri gaudeat
<hymni christ. 75.16> Et mortis actum nesciat.
<hymni christ. 76.1> Caeli Deus sanctissime,
<hymni christ. 76.2> Qui lucidum centrum poli
<hymni christ. 76.3> Candore pingis igneo,
<hymni christ. 76.4> Augens decoro lumine,
<hymni christ. 76.5> Quarto die qui flammeam
<hymni christ. 76.6> Solis rotam constituens,
<hymni christ. 76.7> Lunae ministrans ordini
<hymni christ. 76.8> Vagos recursus siderum,
<hymni christ. 76.9> Vt noctibus uel lumini
<hymni christ. 76.10> Diremptionis terminum,
<hymni christ. 76.11> Primordiis et mensium
<hymni christ. 76.12> Signum dares notissimum:
<hymni christ. 76.13> Inlumina cor hominum,
<hymni christ. 76.14> Absterge sordes mentium,
<hymni christ. 76.15> Resolue culpae uinculum,
<hymni christ. 76.16> Euerte moles criminum.
<hymni christ. 77.1> Magnae Deus potentiae,
<hymni christ. 77.2> Qui ex aquis ortum genus
<hymni christ. 77.3> Partim remittis gurgiti,
<hymni christ. 77.4> Partim leuas in aera,
<hymni christ. 77.5> Dimersa lymphis inprimens,
<hymni christ. 77.6> Subuecta caelis inrogans,
<hymni christ. 77.7> Vt stirpe una prodita
<hymni christ. 77.8> Diuersa rapiant loca:
<hymni christ. 77.9> Largire cunctis seruulis,
<hymni christ. 77.10> Quos mundat unda, sanguinis,
<hymni christ. 77.11> Nescire lapsus criminum
<hymni christ. 77.12> Nec ferre mortis taedium;
<hymni christ. 77.13> Vt culpa nullum deprimat,
<hymni christ. 77.14> Nullum leuet iactantia,
<hymni christ. 77.15> Elisa mens ne, concidat,
<hymni christ. 77.16> Elata mens ne corruat.
<hymni christ. 78.1> Plasmator hominis Deus,
<hymni christ. 78.2> Qui cuncta solus ordinans
<hymni christ. 78.3> Humum iubes producere
<hymni christ. 78.4> Reptantis et ferae genus,
<hymni christ. 78.5> Qui magna rerum corpora
<hymni christ. 78.6> Dictu iubentis uiuida,
<hymni christ. 78.7> Vt seruiant per ordinem,
<hymni christ. 78.8> Subdens dedisti homini:
<hymni christ. 78.9> Repelle a seruis tuis,
<hymni christ. 78.10> Quidquid per inmunditia
<hymni christ. 78.11> Aut moribus se suggerit
<hymni christ. 78.12> Aut actibus se interserit.
<hymni christ. 78.13> Da gaudiorum praemia,
<hymni christ. 78.14> Da gratiarum munera,
<hymni christ. 78.15> Dissolue litis uincula,
<hymni christ. 78.16> Adstringe pacis foedera.
<hymni christ. 79.1> O lux beata Trinitas
<hymni christ. 79.2> Et principalis unitas,
<hymni christ. 79.3> Iam sol recedit igneus,
<hymni christ. 79.4> Infunde lumen cordibus.
<hymni christ. 79.5> Te mane laudum carmine,
<hymni christ. 79.6> Te deprecamur uespere.
<hymni christ. 79.7> Te nostra supplex gloria
<hymni christ. 79.8> Per cuncta laudet saecula.
<hymni christ. 80.1> Rerum Deus fons omnium,
<hymni christ. 80.2> Qui rebus actis omnibus
<hymni christ. 80.3> Totius orbis ambitum
<hymni christ. 80.4> Censu replesti munerum,
<hymni christ. 80.5> Non actibus fessus manens,
<hymni christ. 80.6> Laboribus non saucius,
<hymni christ. 80.7> Cunctis quietem das, aegris
<hymni christ. 80.8> Curis ruant ne morbidi:
<hymni christ. 80.9> Concede nunc temporibus
<hymni christ. 80.10> Vti malorum consciis,
<hymni christ. 80.11> Instare iam uirtutibus
<hymni christ. 80.12> Et munerari prosperis;
<hymni christ. 80.13> Terroris ut cum iudicis
<hymni christ. 80.14> Horror supremus ceperit,
<hymni christ. 80.15> Laetemur omnes in uicem
<hymni christ. 80.16> Pacis repleti munere.
<hymni christ. 81.1> Iam lucis orto sidere
<hymni christ. 81.2> Deum precemur supplices,
<hymni christ. 81.3> Vt in diurnis actibus
<hymni christ. 81.4> Nos seruet a nocentibus;
<hymni christ. 81.5> Linguam refrenans temperet,
<hymni christ. 81.6> Ne litis horror insonet,
<hymni christ. 81.7> Visum fouendo contegat
<hymni christ. 81.8> Ne uanitates hauriat.
<hymni christ. 81.9> Sint pura cordis intima,
<hymni christ. 81.10> Absistat et uecordia,
<hymni christ. 81.11> Carnis terat superbiam
<hymni christ. 81.12> Potus cibique parcitas;
<hymni christ. 81.13> Vt cum dies abscesserit
<hymni christ. 81.14> Noctemque sors reduxerit,
<hymni christ. 81.15> Mundi per abstinentiam
<hymni christ. 81.16> Ipsi canamus gloriam.
<hymni christ. 82.1> Bis ternas horas explicans 
<hymni christ. 82.2> Diei sol ingreditur 
<hymni christ. 82.3> Vt sex idemque transigat, 
<hymni christ. 82.4> In noctis claudat aditum. 
<hymni christ. 82.5> Nos ergo nunc, confamuli, 
<hymni christ. 82.6> Prophetae dicti memores 
<hymni christ. 82.7> Soluamus ora in canticis 
<hymni christ. 82.8> Prece mixta Dauiticis, 
<hymni christ. 82.9> Vt septies diem uere 
<hymni christ. 82.10> Orantes cum psalterio 
<hymni christ. 82.11> Laudesque cantantes Deo 
<hymni christ. 82.12> Laeti soluamus debitum. 
<hymni christ. 82.13> Sic enim Christi gratia 
<hymni christ. 82.14> Peccantibus dat ueniam, 
<hymni christ. 82.15> Saepeque confitentibus 
<hymni christ. 82.16> Non aderit mors impia. 
<hymni christ. 82.17> Memento non desit tamen 
<hymni christ. 82.18> Orantibus, serui Dei, 
<hymni christ. 82.19> Quod Pauli uox apostoli 
<hymni christ. 82.20> Seruandum praedixit nobis, 
<hymni christ. 82.21> Cuius uox hoc promeruit 
<hymni christ. 82.22> Vt diceret idem Deo: 
<hymni christ. 82.23> Orabo mente Dominum, 
<hymni christ. 82.24> Orabo simul spiritu. 
<hymni christ. 82.25> Ne uox sola Deo canat 
<hymni christ. 82.26> Sensusque noster alibi 
<hymni christ. 82.27> Ductus aberret fluctuans 
<hymni christ. 82.28> Vanis praeuentus casibus. 
<hymni christ. 82.29> Tunc enim Deo accepta est 
<hymni christ. 82.30> Oratio canentium, 
<hymni christ. 82.31> Si pura mens idem gerat 
<hymni christ. 82.32> Quod explicat uox cantici. 
<hymni christ. 83.1> Te lucis ante terminum,
<hymni christ. 83.2> Rerum creator, poscimus,
<hymni christ. 83.3> Vt solita clementia
<hymni christ. 83.4> Sis praesul ad custodiam.
<hymni christ. 83.5> Procul recedant somnia
<hymni christ. 83.6> Et noctium phantasmata,
<hymni christ. 83.7> Hostemque nostrum conprime
<hymni christ. 83.8> Ne polluantur corpora.
<hymni christ. 83.9> Praesta, Pater omnipotens,
<hymni christ. 83.10> Per Iesum Christum Dominum,
<hymni christ. 83.11> Qui tecum in perpetuum
<hymni christ. 83.12> Regnat cum sancto Spiritu.
<hymni christ. 84.1> Conditor alme siderum,
<hymni christ. 84.2> Aeterna lux credentium,
<hymni christ. 84.3> Christe redemptor omnium,
<hymni christ. 84.4> Exaudi preces supplicum;
<hymni christ. 84.5> Qui, condolens interitu
<hymni christ. 84.6> Mortis perire saeculum,
<hymni christ. 84.7> Saluasti mundum languidum,
<hymni christ. 84.8> Donans reis remedium,
<hymni christ. 84.9> Vergente mundi uespere,
<hymni christ. 84.10> Vti sponsus de thalamo,
<hymni christ. 84.11> Egressus honestissima
<hymni christ. 84.12> Virginis matris clausula.
<hymni christ. 84.13> Cuius forti potentiae
<hymni christ. 84.14> Genu curuantur omnia
<hymni christ. 84.15> Caelestia, terrestria,
<hymni christ. 84.16> Nutu fatentur subdita,
<hymni christ. 84.17> Occasum sol custodiens,
<hymni christ. 84.18> Luna pallorem retinens,
<hymni christ. 84.19> Candor in astris relucens
<hymni christ. 84.20> Certos obseruans limites.
<hymni christ. 84.21> Te deprecamur, hagie,
<hymni christ. 84.22> Venture iudex saeculi,
<hymni christ. 84.23> Conserua nos in tempore
<hymni christ. 84.24> Hostis a telo perfidi.
<hymni christ. 84.25> Laus, honor, uirtus, gloria
<hymni christ. 84.26> Deo Patri cum Filio
<hymni christ. 84.27> Sancto simul Paraclito
<hymni christ. 84.28> In sempiterna saecula.
<hymni christ. 85.1> Verbum supernum prodiens,
<hymni christ. 85.2> A Patre olim exiens,
<hymni christ. 85.3> Qui natus orbi subuenis
<hymni christ. 85.4> Cursu decliui temporis;
<hymni christ. 85.5> Inlumina nunc pectora
<hymni christ. 85.6> Tuoque amore concrema,
<hymni christ. 85.7> Audita ut praeconia
<hymni christ. 85.8> Sint pulsa tandem lubrica.
<hymni christ. 85.9> Iudexque cum post aderis
<hymni christ. 85.10> Rimari facta pectoris,
<hymni christ. 85.11> Reddens uicem pro abditis
<hymni christ. 85.12> Iustisque regnum pro bonis:
<hymni christ. 85.13> Non demum artemur malis
<hymni christ. 85.14> Pro qualitate criminis,
<hymni christ. 85.15> Sed cum beatis compotes
<hymni christ. 85.16> Simus perennes caelibes.
<hymni christ. 86.1> Vox clara ecce intonat,
<hymni christ. 86.2> Obscura quaeque increpat,
<hymni christ. 86.3> Pellantur eminus somnia,
<hymni christ. 86.4> Ab aethre Christus promicat.
<hymni christ. 86.5> Mens iam resurgat torpida,
<hymni christ. 86.6> Quae sorde exstat saucia;
<hymni christ. 86.7> Sidus refulget iam nouum,
<hymni christ. 86.8> Vt tollat omne noxium.
<hymni christ. 86.9> E sursum agnus mittitur
<hymni christ. 86.10> Laxare gratis debitum;
<hymni christ. 86.11> Omnes pro indulgentia
<hymni christ. 86.12> Vocem demus cum lacrimis;
<hymni christ. 86.13> Secundo ut cum fulserit
<hymni christ. 86.14> Mundumque horror cinxerit,
<hymni christ. 86.15> Non pro reatu puniat,
<hymni christ. 86.16> Sed pius nos tunc protegat.
<hymni christ. 87.1> Christe, redemptor omnium,
<hymni christ. 87.2> Ex Patre, Patris unice,
<hymni christ. 87.3> Solus ante principium
<hymni christ. 87.4> Natus ineffabiliter,
<hymni christ. 87.5> Tu lumen, tu splendor Patris,
<hymni christ. 87.6> Tu spes perennis omnium,
<hymni christ. 87.7> Intende quas fundunt preces
<hymni christ. 87.8> Tui per orbem famuli.
<hymni christ. 87.9> Memento, salutis auctor,
<hymni christ. 87.10> Quod nostri quondam corpori
<hymni christ. 87.11> Ex inlibata uirgine
<hymni christ. 87.12> Nascendo formam sumpseris.
<hymni christ. 87.13> Hic praesens testatur dies
<hymni christ. 87.14> Currens per anni circulum
<hymni christ. 87.15> Quod solus a sede Patris
<hymni christ. 87.16> Mundi salus adueneris.
<hymni christ. 87.17> Hunc caelum, terra, hunc mare,
<hymni christ. 87.18> Hunc omne quod in eis est,
<hymni christ. 87.19> Auctoris aduentu sui
<hymni christ. 87.20> Laudat exultans cantico.
<hymni christ. 87.21> Nos quoque, qui sancto tuo
<hymni christ. 87.22> Redempti sanguine sumus,
<hymni christ. 87.23> Ob diem natalis tui
<hymni christ. 87.24> Hymnum nouum concinimus.
<hymni christ. 88.1> Fit porta Christi peruia
<hymni christ. 88.2> Referta plena gratia,
<hymni christ. 88.3> Transitque rex, et permanet
<hymni christ. 88.4> Clausa, ut fuit, per saecula.
<hymni christ. 88.5> Genus superni numinis
<hymni christ. 88.6> Processit aula uirginis,
<hymni christ. 88.7> Sponsus, redemptor, conditor,
<hymni christ. 88.8> Suae gigans ecclesiae.
<hymni christ. 88.9> Honor matris et gaudium,
<hymni christ. 88.10> Inmensa spes credentium,
<hymni christ. 88.11> Per atra mortis pocula
<hymni christ. 88.12> Resoluit nostra crimina.
<hymni christ. 89.1> A Patre unigenitus
<hymni christ. 89.2> Ad nos uenit per uirginem,
<hymni christ. 89.3> Baptisma cruce consecrans,
<hymni christ. 89.4> Cunctos fideles generans.
<hymni christ. 89.5> De caelo celsus prodiit,
<hymni christ. 89.6> Excepit formam hominis,
<hymni christ. 89.7> Facturam morte redimens,
<hymni christ. 89.8> Gaudia uitae largiens.
<hymni christ. 89.9> Hoc te, redemptor, quaesumus
<hymni christ. 89.10> Inlabere propitius,
<hymni christ. 89.11> Clarumque nostris sensibus
<hymni christ. 89.12> Lumen praebe fidelibus.
<hymni christ. 89.13> Mane nobiscum, Domine,
<hymni christ. 89.14> Noctem obscuram remoue,
<hymni christ. 89.15> Omne delictum ablue,
<hymni christ. 89.16> Piam medellam tribue.
<hymni christ. 89.17> Quem iam uenisse nouimus,
<hymni christ. 89.18> Redire item credimus,
<hymni christ. 89.19> Sceptrum tuum inclitum
<hymni christ. 89.20> Tuo defende clipeo.
<hymni christ. 89.21> Vita, salus, et ueritas,
<hymni christ. 89.22> Christe, rogantes adiuua;
<hymni christ. 89.23> Hymnum sonantes iubilo
<hymni christ. 89.24> Zelum uincamus lubricum.
<hymni christ. 90.1> Iesus refulsit omnium
<hymni christ. 90.2> Pius redemptor gentium;
<hymni christ. 90.3> Totum genus fidelium
<hymni christ. 90.4> Laudes celebret dramatum.
<hymni christ. 90.5> Quem stella natum fulgida
<hymni christ. 90.6> Monstrat micans in aethera,
<hymni christ. 90.7> Magosque duxit praeuia
<hymni christ. 90.8> Ipsius ad cunabula.
<hymni christ. 90.9> Illi cadentes paruulum
<hymni christ. 90.10> Pannis adorant obsitum,
<hymni christ. 90.11> Verum fatentur et Deum
<hymni christ. 90.12> Munus ferendo mysticum.
<hymni christ. 90.13> Denum ter annorum cyclis
<hymni christ. 90.14> Iam parte uiuens corporis
<hymni christ. 90.15> Lympham petit baptismatis
<hymni christ. 90.16> Cunctis carens contagiis.
<hymni christ. 90.17> Felix Iohannes mergere
<hymni christ. 90.18> Illum tremescit flumine,
<hymni christ. 90.19> Potens suo qui sanguine
<hymni christ. 90.20> Peccata cosmi tergere.
<hymni christ. 90.21> Vox ergo prolem de polis
<hymni christ. 90.22> Testatur excelsi Patris,
<hymni christ. 90.23> Virtus adestque Pneumatis
<hymni christ. 90.24> Sancti datrix charismatis.
<hymni christ. 90.25> Nos, Christe, supplici prece
<hymni christ. 90.26> Precamur, omnes protege,
<hymni christ. 90.27> Qui praecipis rubescere
<hymni christ. 90.28> Potenter hydrias aquae.
<hymni christ. 90.29> Praesta benignum sedulo
<hymni christ. 90.30> Solamen adiutorio,
<hymni christ. 90.31> Raptosque nos a tartaro
<hymni christ. 90.32> Regnare fac tecum polo.
<hymni christ. 91.1> Inluxit orbi iam dies
<hymni christ. 91.2> Corusca tot miraculis,
<hymni christ. 91.3> In quo recurso tempore
<hymni christ. 91.4> Signis Deus se prodidit.
<hymni christ. 91.5> Mitis, benignus arbiter
<hymni christ. 91.6> Haec cuncta fecit prouide,
<hymni christ. 91.7> Humana gens ne falleret
<hymni christ. 91.8> Sed se colendum crederet.
<hymni christ. 91.9> Rogatus est ad nuptias,
<hymni christ. 91.10> Aqua repleuit hydrias;
<hymni christ. 91.11> Sermone Christi concite
<hymni christ. 91.12> Mutauit unda originem.
<hymni christ. 91.13> Stupent fluenta gignere
<hymni christ. 91.14> Natura quae non contulit;
<hymni christ. 91.15> Pallor ruborem parturit
<hymni christ. 91.16> Et uina currunt flumine.
<hymni christ. 91.17> Iohanne Baptista sacro
<hymni christ. 91.18> Implente munus debitum,
<hymni christ. 91.19> Iordane mersus hac die
<hymni christ. 91.20> Aquas lauando diluit,
<hymni christ. 91.21> Non ipse mundari uolens,
<hymni christ. 91.22> Ex uentre natus uirginis,
<hymni christ. 91.23> Peccata sed mortalium
<hymni christ. 91.24> Suo ut fugaret lauacro.
<hymni christ. 91.25> Dicente Patre quod "meus
<hymni christ. 91.26> Dilectus hic est Filius,"
<hymni christ. 91.27> Sumensque sanctus Spiritus
<hymni christ. 91.28> Formam columbae caelitus,
<hymni christ. 91.29> Hoc mystico sub nomine
<hymni christ. 91.30> Micat salus ecclesiae;
<hymni christ. 91.31> Persona trina consonat,
<hymni christ. 91.32> Vnus Deus per omnia.
<hymni christ. 92.1> Alleluia piis edite laudibus,
<hymni christ. 92.2> Ciues aetherei, psallite nauiter
<hymni christ. 92.3> Alleluia perenne.
<hymni christ. 92.4> Hinc uos perpetui luminis accola
<hymni christ. 92.5> Adsumet resonans hymniferis choris
<hymni christ. 92.6> Alleluia perenne.
<hymni christ. 92.7> Vos urbs eximia suscipiet Dei,
<hymni christ. 92.8> Quae laetis resonans cantibus excitat
<hymni christ. 92.9> Alleluia perenne.
<hymni christ. 92.10> Felici reditu gaudia sumite,
<hymni christ. 92.11> Reddentes Domino glorificos melos
<hymni christ. 92.12> Alleluia perenne.
<hymni christ. 92.13> Almum sidereae iam patriae decus
<hymni christ. 92.14> Victores capitis, quo canor est iugis
<hymni christ. 92.15> Alleluia perenne.
<hymni christ. 92.16> Illic regis honor uocibus inclitis
<hymni christ. 92.17> Iocunda reboat carmina perpetim
<hymni christ. 92.18> Alleluia perenne.
<hymni christ. 92.19> Hoc fessis requies, hoc cibus et potus,
<hymni christ. 92.20> Oblectans reduces haustibus affluis
<hymni christ. 92.21> Alleluia perenne.
<hymni christ. 92.22> Nos te suauisonis conditor affatim
<hymni christ. 92.23> Rerum carminibus laudeque pangimus
<hymni christ. 92.24> Alleluia perenne.
<hymni christ. 92.25> Te Christe celebrat gloria uocibus
<hymni christ. 92.26> Nostris omnipotens, ac tibi dicimus
<hymni christ. 92.27> Alleluia perenne.
<hymni christ. 93.1> Audi, benigne conditor,
<hymni christ. 93.2> Nostras preces cum fletibus,
<hymni christ. 93.3> In hoc sacro ieiunio,
<hymni christ. 93.4> Fusas quadragenario.
<hymni christ. 93.5> Scrutator alme cordium,
<hymni christ. 93.6> Infirma tu scis uirium,
<hymni christ. 93.7> Ad te reuersis exhibe
<hymni christ. 93.8> Remissionis gratiam.
<hymni christ. 93.9> Multum quidem peccauimus,
<hymni christ. 93.10> Sed parce confitentibus;
<hymni christ. 93.11> Ad laudem tui nominis
<hymni christ. 93.12> Confer medellam languidis.
<hymni christ. 93.13> Sic corpus extra conteri
<hymni christ. 93.14> Dona per abstinentiam,
<hymni christ. 93.15> Ieiunet ut mens sobria
<hymni christ. 93.16> A labe prorsus criminum.
<hymni christ. 93.17> Praesta, beata Trinitas,
<hymni christ. 93.18> Concede, simplex Vnitas,
<hymni christ. 93.19> Vt fructuosa sint tuis
<hymni christ. 93.20> Ieiuniorum munera.
<hymni christ. 94.1> Ex more docti mystico
<hymni christ. 94.2> Seruemus en ieiunium
<hymni christ. 94.3> Denum dierum circulo
<hymni christ. 94.4> Ducto quater notissimo.
<hymni christ. 94.5> Lex et prophetae primitus
<hymni christ. 94.6> Hoc praetulerunt, postmodum
<hymni christ. 94.7> Christus sacrauit, omnium
<hymni christ. 94.8> Rex atque factor temporum.
<hymni christ. 94.9> Vtamur ergo parcius
<hymni christ. 94.10> Verbis, cibis et potibus,
<hymni christ. 94.11> Somno, iocis; et artius
<hymni christ. 94.12> Perstemus in custodia.
<hymni christ. 94.13> Vitemus autem pessima,
<hymni christ. 94.14> Quae subruunt mentes uagas,
<hymni christ. 94.15> Nullumque demus callido
<hymni christ. 94.16> Hosti locum tyrannidis.
<hymni christ. 94.17> Dicamus omnes cernui,
<hymni christ. 94.18> Clamemus atque singuli,
<hymni christ. 94.19> Ploremus ante iudicem,
<hymni christ. 94.20> Flectamus iram uindicem.
<hymni christ. 94.21> Nostris malis offendimus
<hymni christ. 94.22> Tuam, Deus, clementiam:
<hymni christ. 94.23> Effunde nobis desuper
<hymni christ. 94.24> Remissor indulgentiam.
<hymni christ. 94.25> Memento quod sumus tui
<hymni christ. 94.26> Licet caduci plasmatis:
<hymni christ. 94.27> Ne des honorem nominis
<hymni christ. 94.28> Tui, precamur, alteri.
<hymni christ. 94.29> Laxa mala quod fecimus,
<hymni christ. 94.30> Auge bonum quod poscimus,
<hymni christ. 94.31> Placere quo tandem tibi
<hymni christ. 94.32> Possimus hic et perpetim.
<hymni christ. 95.1> Clarum decus ieiunii
<hymni christ. 95.2> Monstratur orbi caelitus,
<hymni christ. 95.3> Quod Christus altor omnium
<hymni christ. 95.4> Cibis dicauit abstinens.
<hymni christ. 95.5> Hoc Moyses carus Deo
<hymni christ. 95.6> Legisque lator factus est,
<hymni christ. 95.7> Hoc Heliam per aera
<hymni christ. 95.8> Curru leuauit igneo.
<hymni christ. 95.9> Hinc Danihel mysteria
<hymni christ. 95.10> Victor leonum uiderat,
<hymni christ. 95.11> Per hoc amicus intimus
<hymni christ. 95.12> Sponsi Iohannes claruit.
<hymni christ. 95.13> Haec nos sequi dona, Deus,
<hymni christ. 95.14> Exempla parsimoniae;
<hymni christ. 95.15> Tu robur auge mentium,
<hymni christ. 95.16> Dans spiritale gaudium.
<hymni christ. 96.1> Iesu, quadragenariae
<hymni christ. 96.2> Dicator abstinentiae,
<hymni christ. 96.3> Qui ob salutem mentium
<hymni christ. 96.4> Hoc sanxeras ieiunium,
<hymni christ. 96.5> Quo paradiso redderes
<hymni christ. 96.6> Seruata parsimonia,
<hymni christ. 96.7> Quos inde gastrimargiae
<hymni christ. 96.8> Huc inlecebra depulit.
<hymni christ. 96.9> Adesto nunc ecclesiae,
<hymni christ. 96.10> Adesto paenitentiae,
<hymni christ. 96.11> Quae pro suis excessibus
<hymni christ. 96.12> Orat profusis fletibus.
<hymni christ. 96.13> Tu retro acta crimina
<hymni christ. 96.14> Tua remitte gratia,
<hymni christ. 96.15> Et a futuris adhibe
<hymni christ. 96.16> Custodiam, mitissime,
<hymni christ. 96.17> Vt expiati annuis
<hymni christ. 96.18> Ieiuniorum uictimis
<hymni christ. 96.19> Tendamus ad paschalia
<hymni christ. 96.20> Digne colenda gaudia.
<hymni christ. 97.1> Iam, Christe, sol iustitiae,
<hymni christ. 97.2> Mentis dehiscant tenebrae,
<hymni christ. 97.3> Virtutum ut lux redeat,
<hymni christ. 97.4> Terris diem cum reparas.
<hymni christ. 97.5> Das tempus acceptabile,
<hymni christ. 97.6> Et paenitens cor tribue,
<hymni christ. 97.7> Conuertat ut benignitas,
<hymni christ. 97.8> Quos longa suffert pietas.
<hymni christ. 97.9> Quiddamque paenitentiae
<hymni christ. 97.10> Da ferre, quamuis grandium
<hymni christ. 97.11> Maiore tui munere
<hymni christ. 97.12> Quo demptio sit criminum.
<hymni christ. 97.13> Dies uenit, dies tua,
<hymni christ. 97.14> Per quam reflorent omnia;
<hymni christ. 97.15> Laetemur in hac ut tuae
<hymni christ. 97.16> Per hanc reducti gratiae.
<hymni christ. 97.17> Te rerum uniuersitas
<hymni christ. 97.18> Clemens adoret Trinitas,
<hymni christ. 97.19> Et nos noui per ueniam
<hymni christ. 97.20> Nouum canamus canticum.
<hymni christ. 98.1> Summi largitor praemii,
<hymni christ. 98.2> Spes qui es unica mundi,
<hymni christ. 98.3> Preces intende seruorum
<hymni christ. 98.4> Ad te deuote clamantum.
<hymni christ. 98.5> Nostra te conscientia
<hymni christ. 98.6> Graue offendisse se monstrat,
<hymni christ. 98.7> Quam emundes supplicamus
<hymni christ. 98.8> Ab omnibus piaculis.
<hymni christ. 98.9> Si rennuis, quis tribuet?
<hymni christ. 98.10> Indulge, quia potens es:
<hymni christ. 98.11> Si corde rogamus mundo,
<hymni christ. 98.12> Certe debes ex promisso.
<hymni christ. 98.13> Ergo acceptare nostrum
<hymni christ. 98.14> Qui sacrasti ieiunium,
<hymni christ. 98.15> Quo mystice paschalia
<hymni christ. 98.16> Capiamus sacramenta.
<hymni christ. 98.17> Summa nobis hoc conferat
<hymni christ. 98.18> In Deitate Trinitas,
<hymni christ. 98.19> In qua gloriatur unus
<hymni christ. 98.20> Per cuncta saecula Deus.
<hymni christ. 99.1> Dei fide qua uiuimus,
<hymni christ. 99.2> Spe perenni qua credimus,
<hymni christ. 99.3> Per caritatis gratiam
<hymni christ. 99.4> Christo canamus gloriam.
<hymni christ. 99.5> Qui ductus hora tertia
<hymni christ. 99.6> Ad passionis hostiam
<hymni christ. 99.7> Crucis ferens suspendia
<hymni christ. 99.8> Ouem reduxit perditam.
<hymni christ. 99.9> Precemur ergo subditi,
<hymni christ. 99.10> Redemptione liberi,
<hymni christ. 99.11> Vt eruat a saeculo
<hymni christ. 99.12> Quos soluit a chirographo.
<hymni christ. 100.1> Meridie orandum est,
<hymni christ. 100.2> Christusque deprecandus est,
<hymni christ. 100.3> Vt iubeat nos edere
<hymni christ. 100.4> De suo sancto corpore:
<hymni christ. 100.5> Vt ille sit laudabilis
<hymni christ. 100.6> In uniuerso populo,
<hymni christ. 100.7> Ipse caelorum Dominus,
<hymni christ. 100.8> Qui sedet in altissimis.
<hymni christ. 100.9> Detque nobis auxilium
<hymni christ. 100.10> Per angelos mirabiles,
<hymni christ. 100.11> Qui semper nos custodiant,
<hymni christ. 100.12> In omni uita saeculi.
<hymni christ. 102.1> Ternis ter horis numerus
<hymni christ. 102.2> Sacrae fidei panditur;
<hymni christ. 102.3> Nunc Trinitatis nomine
<hymni christ. 102.4> Munus precemur ueniae.
<hymni christ. 102.5> Latronis en confessio
<hymni christ. 102.6> Christi meretur gratiam,
<hymni christ. 102.7> Laus nostra uel deuotio
<hymni christ. 102.8> Mercetur indulgentiam.
<hymni christ. 102.9> Mors per crucem nunc interit,
<hymni christ. 102.10> Et post tenebras lux redit:
<hymni christ. 102.11> Horror dehiscat criminum,
<hymni christ. 102.12> Splendor nitescat mentium.
<hymni christ. 103.1> Vt nox tenebris obsita
<hymni christ. 103.2> Aequans per horas tempora
<hymni christ. 103.3> Ternis quater successibus
<hymni christ. 103.4> Reddit diem mortalibus,
<hymni christ. 103.5> Sic ter quaternis trahitur
<hymni christ. 103.6> Horis dies ad uesperum,
<hymni christ. 103.7> Occasu sol pronuntians
<hymni christ. 103.8> Noctem redire temporum.
<hymni christ. 103.9> Nos ergo signo Domini
<hymni christ. 103.10> Tutemus claustra pectorum,
<hymni christ. 103.11> Ne serpens ille callidus
<hymni christ. 103.12> Intrandi temptet aditum.
<hymni christ. 103.13> Sed armis pudicitiae
<hymni christ. 103.14> Mens fulta uigil libere
<hymni christ. 103.15> Sobrietate comite
<hymni christ. 103.16> Hostem repellat improbum.
<hymni christ. 103.17> Sed ne ciborum crapula
<hymni christ. 103.18> Tandem distendat corpora,
<hymni christ. 103.19> Ne ui per somnum animam
<hymni christ. 103.20> Ludificatam polluat.
<hymni christ. 104.1> Magnum salutis gaudium!
<hymni christ. 104.2> Laetetur omne saeculum!
<hymni christ. 104.3> Iesus redemptor omnium
<hymni christ. 104.4> Sanauit orbem languidum.
<hymni christ. 104.5> Sex ante paschae ferias
<hymni christ. 104.6> Aduenit in Bethaniam,
<hymni christ. 104.7> Vbi pie post triduum
<hymni christ. 104.8> Resuscitauit Lazarum.
<hymni christ. 104.9> Nardi Maria pistici
<hymni christ. 104.10> Sumpsit libram mox optimi,
<hymni christ. 104.11> Vnxit beatos Domini
<hymni christ. 104.12> Pedes rigando lacrimis.
<hymni christ. 104.13> Post haec iugalis asinae
<hymni christ. 104.14> Iesus, supernus arbiter,
<hymni christ. 104.15> Pullo sedebat, inclitam
<hymni christ. 104.16> Pergebat Ierosolymam.
<hymni christ. 104.17> O quam stupenda pietas!
<hymni christ. 104.18> Mira Dei clementia!
<hymni christ. 104.19> Sessor aselli fieri
<hymni christ. 104.20> Dignatur auctor saeculi.
<hymni christ. 104.21> Olim propheta praescius
<hymni christ. 104.22> Praedixit almo Spiritu:
<hymni christ. 104.23>"Exulta" dicens "filia
<hymni christ. 104.24> Sion satis et iubila.
<hymni christ. 104.25> Rex ecce tuus humilis,
<hymni christ. 104.26>(Noli timere), ueniet,
<hymni christ. 104.27> Pullo iugalis residens,
<hymni christ. 104.28> Tibi benignus, patiens."
<hymni christ. 104.29> Ramos uirentes sumpserat
<hymni christ. 104.30> Palma recisos tenera
<hymni christ. 104.31> Turba, processit obuiam
<hymni christ. 104.32> Regi perenni plurima.
<hymni christ. 104.33> Coetus sequens et praeuius
<hymni christ. 104.34> Sanctoque plenus Spiritu
<hymni christ. 104.35> Clamabat "in altissimis
<hymni christ. 104.36> Hosanna Dauid filio."
<hymni christ. 104.37> Quidam solutis stropheis
<hymni christ. 104.38> Viam tegebant uestibus,
<hymni christ. 104.39> Pluresque flore candido
<hymni christ. 104.40> Iter parabant Domino.
<hymni christ. 104.41> Ad cuius omnis ciuitas
<hymni christ. 104.42> Commota ingressum tremuit,
<hymni christ. 104.43> Hebraea proles aurea
<hymni christ. 104.44> Laudes ferebat debitas.
<hymni christ. 104.45> Nos ergo tanto iudici
<hymni christ. 104.46> Curramus omnes obuiam;
<hymni christ. 104.47> Palmas gerentes gloriae
<hymni christ. 104.48> Mente canamus sobria
<hymni christ. 105.1> Hymnum dicamus Domino,
<hymni christ. 105.2> Laudes Deo cum cantico,
<hymni christ. 105.3> Qui nos crucis patibulo
<hymni christ. 105.4> Suo redemit sanguine.
<hymni christ. 105.5> Die decursa ad uesperum,
<hymni christ. 105.6> Qua Christus morti traditur,
<hymni christ. 105.7> Ad cenam uenit impius,
<hymni christ. 105.8> Qui erat Christi proditor.
<hymni christ. 105.9> Iesus futura nuntiat
<hymni christ. 105.10> Cenantibus discipulis;
<hymni christ. 105.11>"Vnus ex discumbentibus
<hymni christ. 105.12> Ipse me traditurus est."
<hymni christ. 105.13> Iudas, mercator pessimus,
<hymni christ. 105.14> Osculo petit Dominum;
<hymni christ. 105.15> Ille, ut agnus innocens,
<hymni christ. 105.16> Non negat Iudae osculum.
<hymni christ. 105.17> Denariorum numero
<hymni christ. 105.18> Christus Iudaeis traditur
<hymni christ. 105.19> Innocens et innoxius,
<hymni christ. 105.20> Quem Iudas tradit impius.
<hymni christ. 105.21> Praeses Pilatus proclamat:
<hymni christ. 105.22>"Nullam culpam inuenio";
<hymni christ. 105.23> Ablutis aqua manibus
<hymni christ. 105.24> Christum Iudaeis tradidit.
<hymni christ. 105.25> Phalanx Iudaea impia
<hymni christ. 105.26> Latronem petit uiuere,
<hymni christ. 105.27> Christum accusat grauiter:
<hymni christ. 105.28>"Crucifigatur, reus est."
<hymni christ. 105.29> Et Barrabas dimittitur,
<hymni christ. 105.30> Qui reus mortis fuerat;
<hymni christ. 105.31> Vita mundi suspenditur,
<hymni christ. 105.32> Per quem resurgunt mortui.
<hymni christ. 106.1> O Redemptor, sume carmen temet concinentium.
<hymni christ. 106.2> Audi, iudex mortuorum, una spes mortalium,
<hymni christ. 106.3> Audi uoces proferentum donum pacis praeuium.
<hymni christ. 106.4> Arbor feta alma luce hoc sacrandum protulit,
<hymni christ. 106.5> Fert hoc prona praesens turba saluatori saeculi.
<hymni christ. 106.6> Stans ad aram immo supplex infulatus pontifex,
<hymni christ. 106.7> Debitum persoluit omne consecrato chrismate.
<hymni christ. 106.8> Consecrare tu dignare, rex perennis patriae,
<hymni christ. 106.9> Hoc oliuum, signum uiuum iura contra daemonum,
<hymni christ. 106.10> Vt nouetur sexus omnis unctione chrismatis,
<hymni christ. 106.11> Et medetur sauciata dignitatis gloria.
<hymni christ. 106.12> Lota fronte sacro fonte aufugantur crimina,
<hymni christ. 106.13> Vncta fronte sacrosancta influunt charismata.
<hymni christ. 106.14> Corde natus ex parentis, aluum implens uirginis,
<hymni christ. 106.15> Praesta lucem, claude mortem chrismatis consortibus.
<hymni christ. 106.16> Sit dies haec festa nobis saeculorum saeculis,
<hymni christ. 106.17> Sit sacrata digna laude, nec senescat tempore.
<hymni christ. 107.1> Sancti uenite, Christi corpus sumite,
<hymni christ. 107.2> Sanctum bibentes, quo redempti sanguine.
<hymni christ. 107.3> Saluati Christi corpore et sanguine,
<hymni christ. 107.4> A quo refecti laudes dicamus Deo.
<hymni christ. 107.5> Hoc sacramento corporis et sanguinis
<hymni christ. 107.6> Omnes exuti ab inferni faucibus.
<hymni christ. 107.7> Dator salutis, Christus filius Dei,
<hymni christ. 107.8> Mundum saluauit per crucem et sanguinem.
<hymni christ. 107.9> Pro uniuersis inmolatus Dominus
<hymni christ. 107.10> Ipse sacerdos exstitit et hostia.
<hymni christ. 107.11> Lege praeceptum inmolari hostias,
<hymni christ. 107.12> Qua adumbrantur diuina mysteria.
<hymni christ. 107.13> Lucis indultor et saluator omnium
<hymni christ. 107.14> Praeclaram sanctis largitus est gratiam.
<hymni christ. 107.15> Accedant omnes pura mente creduli,
<hymni christ. 107.16> Sumant aeternam salutis custodiam.
<hymni christ. 107.17> Sanctorum custos, rector quoque, Dominus,
<hymni christ. 107.18> Vitae perennis largitor credentibus.
<hymni christ. 107.19> Caelestem panem dat esurientibus,
<hymni christ. 107.20> De fonte uiuo praebet sitientibus.
<hymni christ. 107.21> Alpha et W ipse Christus Dominus
<hymni christ. 107.22> Venit, uenturus iudicare homines.
<hymni christ. 108.1> Ignis creator igneus,
<hymni christ. 108.2> Lumen donator luminis,
<hymni christ. 108.3> Vitaque uitae conditor,
<hymni christ. 108.4> Dator salutis et salus:
<hymni christ. 108.5> Ne noctis huius gaudia
<hymni christ. 108.6> Vigil lucerna deserat,
<hymni christ. 108.7> Qui hominem non uis mori,
<hymni christ. 108.8> Da nostro lumen pectori.
<hymni christ. 108.9> Ex Aegypto migrantibus
<hymni christ. 108.10> Indulges geminam gratiam:
<hymni christ. 108.11> Nubis uelamen exhibes,
<hymni christ. 108.12> Nocturnum lumen porrigis.
<hymni christ. 108.13> Nullis columna per diem
<hymni christ. 108.14> Venientem plebem protegis,
<hymni christ. 108.15> Ignis columna ad uesperum
<hymni christ. 108.16> Noctem depellis lumine.
<hymni christ. 108.17> E flamma famulum prouocas;
<hymni christ. 108.18> Rubum non spernis spineam,
<hymni christ. 108.19> Et, cum sis ignis concremans,
<hymni christ. 108.20> Non uris quod inluminas.
<hymni christ. 108.21> Fuco depasto nubilo
<hymni christ. 108.22> Tempus decoctis sordibus
<hymni christ. 108.23> Feruente sancto Spiritu
<hymni christ. 108.24> Carnem lucere ceream.
<hymni christ. 108.25> Secretis iam condis faui
<hymni christ. 108.26> Diuini mellis alitus;
<hymni christ. 108.27> Cordis repurgans intimas
<hymni christ. 108.28> Verbo replesti cellulas,
<hymni christ. 108.29> Examen ut fetus noui
<hymni christ. 108.30> Ore praelectum, Spiritu,
<hymni christ. 108.31> Relictis caelum sarcinis
<hymni christ. 108.32> Quaerat securis pinnulis.
<hymni christ. 109.1> Ad cenam agni prouidi,
<hymni christ. 109.2> Stolis albis candidi,
<hymni christ. 109.3> Post transitum maris rubri
<hymni christ. 109.4> Christo canamus principi.
<hymni christ. 109.5> Cuius sacrum corpusculum
<hymni christ. 109.6> In ara crucis torridum;
<hymni christ. 109.7> Cruore eius roseo
<hymni christ. 109.8> Gustando uiuimus Deo.
<hymni christ. 109.9> Protecti paschae uespero
<hymni christ. 109.10> A deuastante angelo,
<hymni christ. 109.11> Erepti de durissimo
<hymni christ. 109.12> Pharaonis imperio.
<hymni christ. 109.13> Iam pascha nostrum Christus est,
<hymni christ. 109.14> Qui inmolatus agnus est;
<hymni christ. 109.15> Sinceritatis azyma
<hymni christ. 109.16> Caro eius oblata est.
<hymni christ. 109.17> O uera digna hostia,
<hymni christ. 109.18> Per quam fracta sunt tartara;
<hymni christ. 109.19> Redempta plebs captiuata,
<hymni christ. 109.20> Reddita uitae praemia.
<hymni christ. 109.21> Consurgit Christus tumulo,
<hymni christ. 109.22> Victor redit de barathro,
<hymni christ. 109.23> Tyrannum trudens uinculo
<hymni christ. 109.24> Et reserans paradisum.
<hymni christ. 109.25> Quaesumus, auctor omnium,
<hymni christ. 109.26> In hoc paschali gaudio
<hymni christ. 109.27> Ab omni mortis impetu
<hymni christ. 109.28> Tuum defendas populum.
<hymni christ. 110.1> Te, lucis auctor, personant
<hymni christ. 110.2> Huius cateruae carmina,
<hymni christ. 110.3> Quam tu replesti gratia
<hymni christ. 110.4> Anastasis potentia
<hymni christ. 110.5> Nobis dies haec innuit
<hymni christ. 110.6> Diem supremum sistere,
<hymni christ. 110.7> Quo mortuos resurgere
<hymni christ. 110.8> Vitaeque fas sit reddere.
<hymni christ. 110.9> Octaua prima redditur,
<hymni christ. 110.10> Cum mors ab unda tollitur,
<hymni christ. 110.11> Dum mente circumcidimur
<hymni christ. 110.12> Nouique demum nascimur;
<hymni christ. 110.13> Cum mane nostrum cernimus
<hymni christ. 110.14> Redisse uictis hostibus,
<hymni christ. 110.15> Mundique luxum temnimus,
<hymni christ. 110.16> Panem salutis sumimus.
<hymni christ. 110.17> Ieiuniorum uictimis
<hymni christ. 110.18> Corpus litamur aridis,
<hymni christ. 110.19> Piisque parsimoniis
<hymni christ. 110.20> Sacris potamur hostiis.
<hymni christ. 110.21> Haec alma sit sollemnitas,
<hymni christ. 110.22> Sit clara haec festiuitas,
<hymni christ. 110.23> Sit feriata gaudiis
<hymni christ. 110.24> Dies reducta ab inferis.
<hymni christ. 111.1> Aurora lucis rutilat, 
<hymni christ. 111.2> Caelum laudibus intonat, 
<hymni christ. 111.3> Mundus exultans iubilat, 
<hymni christ. 111.4> Gemens infernus ululat, 
<hymni christ. 111.5> Cum rex ille fortissimus 
<hymni christ. 111.6> Mortis confractis uiribus 
<hymni christ. 111.7> Pede conculcans tartara 
<hymni christ. 111.8> Soluit catena miseros. 
<hymni christ. 111.9> Ille, qui clausus lapide 
<hymni christ. 111.10> Custoditur sub milite. 
<hymni christ. 111.11> Triumphans pompa nobile 
<hymni christ. 111.12> Victor surgit de funere. 
<hymni christ. 111.13> Solutis iam gemitibus 
<hymni christ. 111.14> Et inferni doloribus, 
<hymni christ. 111.15> Quia surrexit Dominus 
<hymni christ. 111.16> Splendens clamat angelus. 
<hymni christ. 111.17> Tristes erant apostoli 
<hymni christ. 111.18> De nece sui Domini, 
<hymni christ. 111.19> Quem poena mortis crudeli 
<hymni christ. 111.20> Serui damnarunt impii. 
<hymni christ. 111.21> Sermone blando angelus 
<hymni christ. 111.22> Praedixit mulieribus: 
<hymni christ. 111.23>"In Galilaea Dominus 
<hymni christ. 111.24> Videndus est quantocius." 
<hymni christ. 111.25> Illae dum pergunt concite 
<hymni christ. 111.26> Apostolis hoc dicere, 
<hymni christ. 111.27> Videntes eum uiuere 
<hymni christ. 111.28> Osculant pedes Domini. 
<hymni christ. 111.29> Quo agnito discipuli 
<hymni christ. 111.30> In Galilaeam propere 
<hymni christ. 111.31> Pergunt, uidere faciem 
<hymni christ. 111.32> Desideratam Domini. 
<hymni christ. 111.33> Claro paschali gaudio 
<hymni christ. 111.34> Sol mundo nitet radio, 
<hymni christ. 111.35> Cum Christum iam apostoli 
<hymni christ. 111.36> Visu cernunt corporeo. 
<hymni christ. 111.37> Ostensa sibi uulnera 
<hymni christ. 111.38> In Christi carne fulgida 
<hymni christ. 111.39> Resurrexisse Dominum 
<hymni christ. 111.40> Voce fatentur publica. 
<hymni christ. 111.41> Rex Christe clementissime, 
<hymni christ. 111.42> Tu corda nostra posside, 
<hymni christ. 111.43> Vt tibi laudes debitas 
<hymni christ. 111.44> Reddamus omni tempore. 
<hymni christ. 112.1> Optatus uotis omnium
<hymni christ. 112.2> Sacratus inluxit dies
<hymni christ. 112.3> Quo Christus, mundi spes, Deus
<hymni christ. 112.4> Conscendit caelos arduos.
<hymni christ. 112.5> Ascendens in altum Dominus,
<hymni christ. 112.6> Propriam ad sedem remeans,
<hymni christ. 112.7> Gauisa sunt caeli regna
<hymni christ. 112.8> Reditu unigeniti.
<hymni christ. 112.9> Magno triumpho proelii,
<hymni christ. 112.10> Mundi perempto principe,
<hymni christ. 112.11> Patris praesentans uultibus
<hymni christ. 112.12> Victricis carnis gloriam,
<hymni christ. 112.13> Est eleuatus in nubibus
<hymni christ. 112.14> Et spem fecit credentibus,
<hymni christ. 112.15> Aperiens paradisum,
<hymni christ. 112.16> Quem protoplasti clauserant.
<hymni christ. 112.17> O grande cunctis gaudium,
<hymni christ. 112.18> Quod partus nostrae uirginis
<hymni christ. 112.19> Post sputa, flagra, post crucem
<hymni christ. 112.20> Paternae sedi iungitur.
<hymni christ. 112.21> Agamus ergo gratias
<hymni christ. 112.22> Nostrae salutis uindici,
<hymni christ. 112.23> Nostrum quod corpus uexerit
<hymni christ. 112.24> Sublimem ad caeli regiam.
<hymni christ. 112.25> Sit nobis cum caelestibus
<hymni christ. 112.26> Commune manens gaudium:
<hymni christ. 112.27> Illis quod se praesentauit,
<hymni christ. 112.28> Nobis quod se non abstulit.
<hymni christ. 112.29> Nunc prouocatis actibus
<hymni christ. 112.30> Christum exspectare nos decet,
<hymni christ. 112.31> Vitaque tali uiuere,
<hymni christ. 112.32> Quae possit caelum scandere.
<hymni christ. 113.1> Aeterne rex altissime,
<hymni christ. 113.2> Redemptor et fidelium,
<hymni christ. 113.3> Quo mors soluta deperit,
<hymni christ. 113.4> Datur triumphus gratiae;
<hymni christ. 113.5> Scandens tribunal dexterae
<hymni christ. 113.6> Patris, potestas omnium
<hymni christ. 113.7> Conlata est Iesu caelitus,
<hymni christ. 113.8> Quae non erat humanitus,
<hymni christ. 113.9> Vt trina rerum machina
<hymni christ. 113.10> Caelestium terrestrium
<hymni christ. 113.11> Et infernorum condita
<hymni christ. 113.12> Flectat genu iam subdita.
<hymni christ. 113.13> Tremunt uidentes angeli
<hymni christ. 113.14> Versam uicem mortalium,
<hymni christ. 113.15> Culpat caro, purgat caro,
<hymni christ. 113.16> Regnat Deus Dei caro.
<hymni christ. 113.17> Tu, Christe, nostrum gaudium
<hymni christ. 113.18> Manens Olympo praeditum,
<hymni christ. 113.19> Mundi regis qui fabricam
<hymni christ. 113.20> Mundana uincens gaudia.
<hymni christ. 113.21> Hinc te precantes quaesumus,
<hymni christ. 113.22> Ignosce culpis omnibus,
<hymni christ. 113.23> Et corda sursum subleua
<hymni christ. 113.24> Ad te superna gratia;
<hymni christ. 113.25> Vt cum repente coeperis
<hymni christ. 113.26> Clarere nube iudicis,
<hymni christ. 113.27> Poenas repellas debitas,
<hymni christ. 113.28> Reddas coronas perditas.
<hymni christ. 114.1> Iesu, nostra redemptio,
<hymni christ. 114.2> Amor et desiderium,
<hymni christ. 114.3> Deus creator omnium,
<hymni christ. 114.4> Homo in fine temporum:
<hymni christ. 114.5> Quae te uicit clementia,
<hymni christ. 114.6> Vt ferres nostra crimina,
<hymni christ. 114.7> Crudelem mortem patiens
<hymni christ. 114.8> Vt nos a morte tolleres,
<hymni christ. 114.9> Inferni claustra penetrans,
<hymni christ. 114.10> Tuos captiuos redimens,
<hymni christ. 114.11> Victor triumpho nobili
<hymni christ. 114.12> Ad dextram Patris residens?
<hymni christ. 114.13> Ipsa te cogat pietas
<hymni christ. 114.14> Vt mala nostra superes
<hymni christ. 114.15> Parcendo, et uoti compotes
<hymni christ. 114.16> Nos tuo uultu saties.
<hymni christ. 114.17> Tu esto nostrum gaudium,
<hymni christ. 114.18> Qui es futurum praemium,
<hymni christ. 114.19> Sit nostra in te gloria
<hymni christ. 114.20> Per cuncta semper saecula.
<hymni christ. 115.1> Beata nobis gaudia
<hymni christ. 115.2> Anni reduxit orbita,
<hymni christ. 115.3> Cum Spiritus Paraclitus
<hymni christ. 115.4> Effulsit in discipulos.
<hymni christ. 115.5> Ignis uibrante lumine
<hymni christ. 115.6> Linguae figuram detulit,
<hymni christ. 115.7> Verbis ut essent proflui
<hymni christ. 115.8> Et caritate feruidi.
<hymni christ. 115.9> Linguis locuntur omnium,
<hymni christ. 115.10> Turbae pauent gentilium;
<hymni christ. 115.11> Musto madere deputant,
<hymni christ. 115.12> Quos Spiritus repleuerat.
<hymni christ. 115.13> Patrata sunt haec mystice
<hymni christ. 115.14> Paschae peracto tempore,
<hymni christ. 115.15> Sacro dierum numero
<hymni christ. 115.16> Quo lege fit remissio.
<hymni christ. 115.17> Te nunc, Deus piissime,
<hymni christ. 115.18> Vultu precamur cernuo,
<hymni christ. 115.19> Inlapsa nobis caelitus
<hymni christ. 115.20> Largire dona Spiritus.
<hymni christ. 115.21> Dudum sacrata pectora
<hymni christ. 115.22> Tua replesti gratia;
<hymni christ. 115.23> Dimitte nunc peccamina
<hymni christ. 115.24> Et da quieta tempora.
<hymni christ. 116.1> Iam Christus astra ascenderat,
<hymni christ. 116.2> Regressus unde uenerat,
<hymni christ. 116.3> Promisso Patris munere
<hymni christ. 116.4> Sanctum daturus Spiritum.
<hymni christ. 116.5> Sollemnis surgebat dies,
<hymni christ. 116.6> Quo mystico septemplici
<hymni christ. 116.7> Orbis uolutus septies
<hymni christ. 116.8> Signat beata tempora,
<hymni christ. 116.9> Cum hora cunctis tertia
<hymni christ. 116.10> Repente mundus intonat,
<hymni christ. 116.11> Apostolis orantibus
<hymni christ. 116.12> Deum uenisse nuntians.
<hymni christ. 116.13> De Patris ergo lumine
<hymni christ. 116.14> Decorus ignis almus est,
<hymni christ. 116.15> Qui fida Christi pectora
<hymni christ. 116.16> Calore uerbi compleat.
<hymni christ. 116.17> Impleta gaudent uiscera
<hymni christ. 116.18> Afflata sancto lumine,
<hymni christ. 116.19> Voces diuersae consonant,
<hymni christ. 116.20> Fantur Dei magnalia.
<hymni christ. 116.21> Ex omni gente cogitur
<hymni christ. 116.22> Graecus, Latinus, Barbarus;
<hymni christ. 116.23> Cunctisque admirantibus
<hymni christ. 116.24> Linguis locuntur omnium.
<hymni christ. 116.25> Iudaea tunc incredula,
<hymni christ. 116.26> Vesano turba spiritu,
<hymni christ. 116.27> Ructare musti crapulam
<hymni christ. 116.28> Alumnos Christi concrepat.
<hymni christ. 116.29> Sed signis et uirtutibus
<hymni christ. 116.30> Occurrit et docet Petrus
<hymni christ. 116.31> Falsa profari perfidos,
<hymni christ. 116.32> Iohele teste comprobans.
<hymni christ. 117.1> Hymnum canamus gloriae,
<hymni christ. 117.2> Hymni noui nunc personent,
<hymni christ. 117.3> Christus nouo cum tramite
<hymni christ. 117.4> Ad Patris ascendit thronum.
<hymni christ. 117.5> Transit triumpho gloriae
<hymni christ. 117.6> Poli potenter culmina,
<hymni christ. 117.7> Qui morte mortem absumpserat
<hymni christ. 117.8> Derisus a mortalibus.
<hymni christ. 117.9> Apostoli tunc mystico
<hymni christ. 117.10> In monte stantes chrismatis
<hymni christ. 117.11> Cum matre clara uirgine
<hymni christ. 117.12> Iesu uidebant gloriam.
<hymni christ. 117.13> Hunc prosecuti lumine
<hymni christ. 117.14> Laeto petentem sidera
<hymni christ. 117.15> Laetis per auras cordibus
<hymni christ. 117.16> Duxere regem saeculi.
<hymni christ. 117.17> Quos alloquentes angeli:
<hymni christ. 117.18>"Quid astra stantes cernitis?
<hymni christ. 117.19> Saluator hic est" inquiunt,
<hymni christ. 117.20>"Iesus, triumpho nobili
<hymni christ. 117.21> A uobis ad caelestia
<hymni christ. 117.22> Qui regna nunc adsumptus est,
<hymni christ. 117.23> Venturus inde saeculi
<hymni christ. 117.24> In fine iudex omnium."
<hymni christ. 117.25> Sicque uenturum asserunt,
<hymni christ. 117.26> Quem ad modum hunc uiderant
<hymni christ. 117.27> Summa polorum culmina
<hymni christ. 117.28> Scandere Iesum splendida.
<hymni christ. 117.29> Quo nos precamur tempore,
<hymni christ. 117.30> Iesu redemptor unice,
<hymni christ. 117.31> Inter tuos in aethera
<hymni christ. 117.32> Seruos benignus adgrega.
<hymni christ. 117.33> Da nobis illuc sedula
<hymni christ. 117.34> Deuotione tendere,
<hymni christ. 117.35> Quo te sedere cum Patre
<hymni christ. 117.36> In arce regni credimus.
<hymni christ. 118.1> Veni creator Spiritus,
<hymni christ. 118.2> Mentes tuorum uisita,
<hymni christ. 118.3> Imple superna gratia,
<hymni christ. 118.4> Quae tu creasti pectora:
<hymni christ. 118.5> Qui Paraclitus diceris,
<hymni christ. 118.6> Donum Dei altissimi,
<hymni christ. 118.7> Fons uiuus, ignis, caritas,
<hymni christ. 118.8> Et spiritalis unctio.
<hymni christ. 118.9> Tu septiformis munere,
<hymni christ. 118.10> Dextrae Dei tu digitus.
<hymni christ. 118.11> Tu rite promisso Patris
<hymni christ. 118.12> Sermone ditas guttura.
<hymni christ. 118.13> Accende lumen sensibus,
<hymni christ. 118.14> Infunde amorem cordibus,
<hymni christ. 118.15> Infirma nostri corporis
<hymni christ. 118.16> Virtute firmans perpeti.
<hymni christ. 118.17> Hostem repellas longius,
<hymni christ. 118.18> Pacemque dones protinus,
<hymni christ. 118.19> Ductore sic te praeuio
<hymni christ. 118.20> Vitemus omne noxium.
<hymni christ. 118.21> Per te sciamus da Patrem,
<hymni christ. 118.22> Noscamus atque Filium,
<hymni christ. 118.23> Te utriusque Spiritum
<hymni christ. 118.24> Credamus omni tempore.
<hymni christ. 119.1> Vrbs beata Ierusalem dicta pacis uisio,
<hymni christ. 119.2> Quae construitur in caelis uiuis ex lapidibus,
<hymni christ. 119.3> Et angelis coornata ut sponsata comite,
<hymni christ. 119.4> Noua ueniens e caelo, nuptiali thalamo
<hymni christ. 119.5> Praeparata, ut sponsata copuletur Domino,
<hymni christ. 119.6> Plateae et muri eius ex auro purissimo.
<hymni christ. 119.7> Portae nitent margaritis adytis patentibus,
<hymni christ. 119.8> Et uirtute meritorum illuc introducitur
<hymni christ. 119.9> Omnis qui pro Christi nomen hic in mundo premitur.
<hymni christ. 119.10> Tunsionibus, pressuris expoliti lapides,
<hymni christ. 119.11> Suis coaptantur locis per manum artificis,
<hymni christ. 119.12> Disponuntur permansuri sacris aedificiis.
<hymni christ. 119.13> Angularis fundamentum lapis Christus missus est,
<hymni christ. 119.14> Qui conpage parietis in utroque nectitur,
<hymni christ. 119.15> Quem Syon sancta suscepit, in quo credens permanet.
<hymni christ. 119.16> Omnis illa Deo sacra et dilecta ciuitas
<hymni christ. 119.17> Plena modulis in laude et canore iubilo
<hymni christ. 119.18> Trinum Deum unicumque cum fauore praedicat
<hymni christ. 119.19> Hoc in templo, summe Deus, exoratus adueni
<hymni christ. 119.20> Et clementi bonitate precum uota suscipe,
<hymni christ. 119.21> Largam benedictionem hic infunde iugiter.
<hymni christ. 119.22> Hic promereantur omnes petita adquirere
<hymni christ. 119.23> Et adepta possidere cum sanctis perenniter,
<hymni christ. 119.24> Paradisum introire translati in requiem.
<hymni christ. 119.25> Gloria et honor Deo usque quo altissimo
<hymni christ. 119.26> Vna Patri Filioque inclito Paraclito,
<hymni christ. 119.27> Cui laus est et potestas per aeterna saecula.
<hymni christ. 121.1> Rex gloriose martyrum,
<hymni christ. 121.2> Corona confitentium,
<hymni christ. 121.3> Qui respuentes terrea
<hymni christ. 121.4> Perducis ad caelestia,
<hymni christ. 121.5> Aurem benignam protinus
<hymni christ. 121.6> Adpone nostris uocibus;
<hymni christ. 121.7> Tropaea sacra pangimus,
<hymni christ. 121.8> Ignosce quod deliquimus.
<hymni christ. 121.9> Tu uincis in martyribus,
<hymni christ. 121.10> Parcendo confessoribus,
<hymni christ. 121.11> Tu uince nostra crimina
<hymni christ. 121.12> Donando indulgentiam.
<hymni christ. 122.1> Deus, tuorum militum
<hymni christ. 122.2> Sors et corona, praemium,
<hymni christ. 122.3> Laudes canentes martyris
<hymni christ. 122.4> Absolue nexu criminis.
<hymni christ. 122.5> Hic nempe mundi gaudia
<hymni christ. 122.6> Et blandimenta noxia
<hymni christ. 122.7> Caduca rite deputans
<hymni christ. 122.8> Peruenit ad caelestia.
<hymni christ. 122.9> Poenas cucurrit fortiter
<hymni christ. 122.10> Et sustulit uiriliter;
<hymni christ. 122.11> Pro te effundens sanguinem
<hymni christ. 122.12> Aeterna dona possidet.
<hymni christ. 122.13> Ob hoc precatu supplici
<hymni christ. 122.14> Te poscimus, piissime,
<hymni christ. 122.15> In hoc triumpho martyris
<hymni christ. 122.16> Dimitte noxam seruulis.
<hymni christ. 123.1> Iesu redemptor omnium,
<hymni christ. 123.2> Perpes corona praesulum,
<hymni christ. 123.3> In hac die clementius
<hymni christ. 123.4> Nostris faueto uocibus
<hymni christ. 123.5> Tui sacri qua nominis
<hymni christ. 123.6> Confessor almus claruit,
<hymni christ. 123.7> Cuius celebrat annua
<hymni christ. 123.8> Deuota plebs sollemnia.
<hymni christ. 123.9> Qui rite mundi gaudia
<hymni christ. 123.10> Huius caduca respuens,
<hymni christ. 123.11> Cum angelis caelestibus
<hymni christ. 123.12> Laetus potitur praemiis.
<hymni christ. 123.13> Huius benignus adnue
<hymni christ. 123.14> Nobis sequi uestigia,
<hymni christ. 123.15> Huius precatu seruulis
<hymni christ. 123.16> Dimitte noxam criminis.
<hymni christ. 126.1> Aurea luce et decore roseo,
<hymni christ. 126.2> Lux lucis, omne perfudisti saeculum,
<hymni christ. 126.3> Decorans caelum inclito martyrio
<hymni christ. 126.4> Hac sacra die, quae dat reis ueniam.
<hymni christ. 126.5> Ianitor caeli, doctor orbis pariter,
<hymni christ. 126.6> Iudices saecli, uera mundi lumina,
<hymni christ. 126.7> Per crucem alter, alter ense triumphans,
<hymni christ. 126.8> Vitae senatum laureati possident.
<hymni christ. 126.9> Iam, bone pastor Petre, clemens accipe
<hymni christ. 126.10> Vota precantum, et peccati uincula
<hymni christ. 126.11> Resolue tibi potestate tradita,
<hymni christ. 126.12> Qua cunctis caelum uerbo claudis, aperis.
<hymni christ. 126.13> Doctor egregie Paule, mores instrue
<hymni christ. 126.14> Et mente polum nos transferre satage,
<hymni christ. 126.15> Donec perfectum largiatur plenius,
<hymni christ. 126.16> Euacuato quod ex parte gerimus.
<hymni christ. 126.17> Oliuae binae pietatis unicae,
<hymni christ. 126.18> Fide deuotos, spe robustos, maxime
<hymni christ. 126.19> Fonte repletos caritatis geminae
<hymni christ. 126.20> Post mortem carnis impetrate uiuere.
<hymni christ. 126.21> Sit Trinitati sempiterna gloria,
<hymni christ. 126.22> Honor, potestas atque iubilatio,
<hymni christ. 126.23> In unitate cui manet imperium
<hymni christ. 126.24> Extunc et modo per aeterna saecula.
<hymni christ. 127.1> Squalent arua soli puluere multo,
<hymni christ. 127.2> Pallet siccus ager, terra fatiscit:
<hymni christ. 127.3> Nullus ruris honos, nulla uenustas,
<hymni christ. 127.4> Quando nulla uiret gratia florum.
<hymni christ. 127.5> Tellus dura sitit nescia roris,
<hymni christ. 127.6> Fons iam nescit aquas, flumina cursus,
<hymni christ. 127.7> Herbas nescit humus, nescit aratrum,
<hymni christ. 127.8> Magno rupta patet turpis hiatu.
<hymni christ. 127.9> Feruens sole dies, igneus ardor
<hymni christ. 127.10> Ipsas urit aues, frondea rami
<hymni christ. 127.11> Fessis tecta negant, puluis harenae
<hymni christ. 127.12> Sicco despuitur ore uiantis.
<hymni christ. 127.13> Ventis ora ferae, bestia uentis,
<hymni christ. 127.14> Captantesque uiri flamina uentis,
<hymni christ. 127.15> Ventis et uolucres ora recludunt,
<hymni christ. 127.16> Hac mulcere sitim fraude uolentes.
<hymni christ. 127.17> Fetus cerua suos, pignora cerua,
<hymni christ. 127.18> Fetus cerua siti fessa recusat,
<hymni christ. 127.19> Fetus cerua pios maesta relinquit,
<hymni christ. 127.20> Quaesitam quoniam non uehit barbam.
<hymni christ. 127.21> Venerunt iuuenes pocula noti
<hymni christ. 127.22> Quaerentes putei, lymphaque fugit,
<hymni christ. 127.23> Et uasis uacuis tecta reuisunt,
<hymni christ. 127.24> Fletus, heu, proprios ore bibentes.
<hymni christ. 127.25> Bos praesepe suum linquit inane,
<hymni christ. 127.26> Pratorumque uolens carpere gramen
<hymni christ. 127.27> Nudam uersat humum, sic pecus omne
<hymni christ. 127.28> Fraudatum moriens labitur herbis.
<hymni christ. 127.29> Radices nemorum rustica plebes
<hymni christ. 127.30> Explorat misero curua labore,
<hymni christ. 127.31> Solarique famem cortice quaerit,
<hymni christ. 127.32> Nec sucos teneros arida praestat.
<hymni christ. 127.33> Hanc peccata famem nostra merentur;
<hymni christ. 127.34> Sed merce propria, Christe, foueto;
<hymni christ. 127.35> Quo culpa grauior gratia maior
<hymni christ. 127.36> Iusti supplicii uincla resoluens.
<hymni christ. 127.37> Iam caelum reseres aruaque laxes
<hymni christ. 127.38> Fecundo placidus imbre rogamus;
<hymni christ. 127.39> Heliae meritis inpia saecla
<hymni christ. 127.40> Donasti pluuiam, nos quoque dones.
