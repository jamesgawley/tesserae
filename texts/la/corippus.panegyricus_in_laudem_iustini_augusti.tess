<coripp. iust. praef..1>....................... deus omnia regna
<coripp. iust. praef..2> Sub pedibus dedit esse tuis, regesque superbos 
<coripp. iust. praef..3> Subdidit, hostilesque manus decrescere fecit.
<coripp. iust. praef..4> Illa colubrimodis Auarum gens dura capillis,
<coripp. iust. praef..5> Horribilis uisu crudisque asperrima bellis,
<coripp. iust. praef..6> Imperio subiecta tuo, seruire parata,
<coripp. iust. praef..7> In media supplex defusis crinibus aula
<coripp. iust. praef..8> Exorat pacem, nec fidere milibus audet
<coripp. iust. praef..9> Tot numerosa suis, Romana lacessere signa.
<coripp. iust. praef..10> Quis totiens uictos numeret per proelia Francos
<coripp. iust. praef..11> Edomitosque Getas? captos stratosque tyrannos!
<coripp. iust. praef..12> Langobardorum populos Gipidumque feroces,
<coripp. iust. praef..13> Mutua per latos inter se uulnera campos
<coripp. iust. praef..14> Miscentes feritate sua, cum milite tuto
<coripp. iust. praef..15> Alternas gentes domini fortuna necaret?
<coripp. iust. praef..16> Pars inimicorum cecidit tum magna tuorum
<coripp. iust. praef..17> Perfidia punita sua. nunc Marte peracto
<coripp. iust. praef..18> Victores uictique simul famulantur in aula.
<coripp. iust. praef..19> Solum excellentem conscendere iussit in arcem
<coripp. iust. praef..20> Te pater omnipotens, summaque in sede locauit.
<coripp. iust. praef..21> Mater consilii placidis Vigilantia uestris
<coripp. iust. praef..22> Semper inest oculis, quamque omni pectore gestas,
<coripp. iust. praef..23> Alma Augusta, tui consors Sapientia regni.
<coripp. iust. praef..24> Tu quoque, Iustitiae nomen de nomine sumens,
<coripp. iust. praef..25> Frena regendorum retines firmissima regum.
<coripp. iust. praef..26> Nominibus tribus his regitur quodcumque mouetur.
<coripp. iust. praef..27> Certatim gentes Romana ad foedera currunt:
<coripp. iust. praef..28> Principe pro iusto Romanum nomen amatur,
<coripp. iust. praef..29> Subque pio domino cuncti bene uiuere quaerunt.
<coripp. iust. praef..30> Ille etiam, solis qui se subiactat amicum,
<coripp. iust. praef..31> Ardua suspiciens minuentis cornua lunae,
<coripp. iust. praef..32> Noctiuagosque colens astrorum consulit ignes,
<coripp. iust. praef..33> Vrguetur terrore tuo, properatque superbum
<coripp. iust. praef..34> Inclinare caput subiectaque ponere colla.
<coripp. iust. praef..35> Quid Libycas gentes, quid Syrtica proelia dicam
<coripp. iust. praef..36> Iam libris completa meis? maiora canendi
<coripp. iust. praef..37> Tempus adest. senio dextram, pie, porrige fesso.
<coripp. iust. praef..38> Tu mihi materiam dicendi carminis aptam,
<coripp. iust. praef..39> Ingenium studiumque dabis. cui uincere fas est
<coripp. iust. praef..40> Indomitas gentes et barbara subdere regna,
<coripp. iust. praef..41> Vince meae saeuam fortunae, deprecor, iram.
<coripp. iust. praef..42> Vincere fortunam plus est quam uincere bella.
<coripp. iust. praef..43> Nudatus propriis et plurima uulnera passus
<coripp. iust. praef..44> Ad medicum ueni, precibus pia pectora pulsans.
<coripp. iust. praef..45> Ad medicum, uerbo pestem qui submouet uno
<coripp. iust. praef..46> Et sine composito medicamine uulnera curat.
<coripp. iust. praef..47> Huic ego sananti, si qua est fiducia seruis,
<coripp. iust. praef..48> Grates semper ago, et pro munere carmina porto.
<coripp. iust. 1.1> Imperii culmen rerum non motibus ullis, 
<coripp. iust. 1.2> Non armis sumptum, non ambitione potitum 
<coripp. iust. 1.3> Auspicio meliore cano, licet omnia nullus 
<coripp. iust. 1.4> Inclita gestorum ualeat monumenta piorum 
<coripp. iust. 1.5> Ordinibus numerare suis, tamen utile seruis 
<coripp. iust. 1.6> Esse reor mentem dominis aptare fidelem 
<coripp. iust. 1.7> Officio quocumque datur. praecommodo linguam: 
<coripp. iust. 1.8> Vos, diuae, date uerba, et quae Vigilantia mater 
<coripp. iust. 1.9> Et quae summa regens Sapientia protegis orbem. 
<coripp. iust. 1.10> Vos mihi pro cunctis dicenda ad carmina Musis 
<coripp. iust. 1.11> Sufficitis, uos quaeque latent arcana monetis. 
<coripp. iust. 1.12> Tuque dei genetrix sanctam mihi porrige dextram 
<coripp. iust. 1.13> Et fer opem, quaeso. magni mihi causa laboris 
<coripp. iust. 1.14> Surgit, et inualidos ad pondera tendo lacertos. 
<coripp. iust. 1.15> Vrguet amans dominos carmenque impellit adire 
<coripp. iust. 1.16> Quaestor Anastasius, sancti pars magna senatus, 
<coripp. iust. 1.17> Compositor morum, iuris legumque sacerdos: 
<coripp. iust. 1.18> Et Thomas, Libyae nutantis destina terrae, 
<coripp. iust. 1.19> Qui lapsam statuit, uitae spem reddidit Afris, 
<coripp. iust. 1.20> Pacem composuit, bellum sine milite pressit, 
<coripp. iust. 1.21> Vicit consiliis, quos nullus uicerat armis: 
<coripp. iust. 1.22> Nec non magnanimus, meritis et nomine Magnus, 
<coripp. iust. 1.23> Mente placens dominis, sacris rationibus aptus, 
<coripp. iust. 1.24> Rectorum Latii discussor prouidus orbis: 
<coripp. iust. 1.25> Successorque boni rediuiuaque gloria Petri 
<coripp. iust. 1.26> Hinc Theodorus adest, patria grauitate magister: 
<coripp. iust. 1.27> Hinc secreta sacrae tractans Demetrius aulae 
<coripp. iust. 1.28> Vmentes oculi pressit sopor. haut sine summi 
<coripp. iust. 1.29> Numinis auspicio reor hunc uenisse quietem. 
<coripp. iust. 1.30> Signa futurorum sopor ostentare bonorum 
<coripp. iust. 1.31> Venerat ille uiro, rerumque arcana docere. 
<coripp. iust. 1.32> Nondum plena quies uictos laxauerat artus, 
<coripp. iust. 1.33> Cum uirgo superas caeli demissa per auras, 
<coripp. iust. 1.34> Aspectu clemens et gressu laeta pudico, 
<coripp. iust. 1.35> Purpureas uelata comas oculisque benigna, 
<coripp. iust. 1.36> Quantum signa dabant, sacrae Pietatis imago, 
<coripp. iust. 1.37> Diuinos stetit ante pedes, dextraque coronam 
<coripp. iust. 1.38> Imposuit, sanctoque caput diademate cinxit, 
<coripp. iust. 1.39> Augustoque uirum circumdans mitis amictu 
<coripp. iust. 1.40>"Te decet hic habitus, regnantum maxime", dixit, 
<coripp. iust. 1.41>"Terribilis princeps et amabilis omnibus idem, 
<coripp. iust. 1.42> A magno dilecte deo, diualis origo. 
<coripp. iust. 1.43> En ego laeta tuis occurro prima secundis, 
<coripp. iust. 1.44> Gestorumque tibi felix praenuntia ueni. 
<coripp. iust. 1.45> Sustulit haec nox alma patrem, fortissime, surge. 
<coripp. iust. 1.46> Te expectat, Iustine, dies. tu proximus heres. 
<coripp. iust. 1.47> Te pater omnipotens diuino ornauit honore, 
<coripp. iust. 1.48> Te dominum sacrae firmauit auunculus aulae. 
<coripp. iust. 1.49> Quid fundis lacrimas! rerum quid gaudia defles 
<coripp. iust. 1.50> Proice tristitiam. uiuit pater, aethere uiuit, 
<coripp. iust. 1.51> Et fruitur meliore die. succede labori, 
<coripp. iust. 1.52> Atque regendarum sudores suscipe rerum. 
<coripp. iust. 1.53> Est uirtus roburque tibi, praestantior aetas, 
<coripp. iust. 1.54> Prudens consilium, stabilis mens, sancta uoluntas, 
<coripp. iust. 1.55> Et rerum custos uigilantia, dignaque caelo 
<coripp. iust. 1.56> Vestra gubernatrix lati sapientia mundi. 
<coripp. iust. 1.57> Haec ne uana putes aut credas somnia fingi, 
<coripp. iust. 1.58> Accelera. manifesta loquor. tibi seruiet orbis, 
<coripp. iust. 1.59> Fortia uirtutum miratus facta tuarum. 
<coripp. iust. 1.60> Quisquis erit uestrae, per se cadet, inuidus aulae. 
<coripp. iust. 1.61> Afficietque uiros legum pius ensis iniquos. 
<coripp. iust. 1.62> Barbara Romanos augebunt bella triumphos. 
<coripp. iust. 1.63> Regnaque sub uestris uenient fortissima plantis. 
<coripp. iust. 1.64> Ecce tuae proceres pulsantes limina portae 
<coripp. iust. 1.65> Iustinum Sophiamque rogant succedere patri". 
<coripp. iust. 1.66> Dixerat haec uirgo, placidus cum lumina somnus 
<coripp. iust. 1.67> Deseruit(==DESERUIT), purisque uolans se miscuit auris. 
<coripp. iust. 1.68> Et iam crebra manus ueloci concita pulsu 
<coripp. iust. 1.69> Limina quassabat ductis munita catenis. 
<coripp. iust. 1.70> Ad strepitum custos, cura est cui claustra tueri, 
<coripp. iust. 1.71> Sic ait indignans. "quisnam temerarius hic est, 
<coripp. iust. 1.72> Qui placidos audet dominorum rumpere somnos, 
<coripp. iust. 1.73> Tempore quo dulcem nox intempesta quietem 
<coripp. iust. 1.74> Ingerit, et membro sopor est gratissimus omni"? 
<coripp. iust. 1.75>"Si te fida mouet dominorum cura tuorum, 
<coripp. iust. 1.76> Surge citus" Calinicus ait. mox agnita uox est. 
<coripp. iust. 1.77> Ante fores dominis Calinicum nuntiat esse. 
<coripp. iust. 1.78> Auspicium felix illo de nomine cepit. 
<coripp. iust. 1.79> Prosperitas ea prima fuit fortunaque rerum 
<coripp. iust. 1.80> Tempora defesso renouans felicia mundo, 
<coripp. iust. 1.81> Quod primum ad limen bona tunc Victoria uenit, 
<coripp. iust. 1.82> Orbis in Augustam dominos ut duceret aulam. 
<coripp. iust. 1.83> Hoc nomen sors laeta tibi, Calinice, dicauit 
<coripp. iust. 1.84> Pro meritis, uir clare, tuis. factusque minister 
<coripp. iust. 1.85> Tanti consilii, licet haec deus omnia fecit, 
<coripp. iust. 1.86> Tu quoque cum dominis, quoniam sic mente fideli 
<coripp. iust. 1.87> Vixisti uiuesque, tuis mercede laborum 
<coripp. iust. 1.88> Aeternam famam laudemque et nomen habebis. 
<coripp. iust. 1.89> Fit iussis mora nulla dein: mox claustra resoluens 
<coripp. iust. 1.90> Ianitor excelsam stridenti cardine portam 
<coripp. iust. 1.91> Imperio reserauit heri. iam uisio certum 
<coripp. iust. 1.92> Fecerat illa uirum, dulcesque a pectore somnos 
<coripp. iust. 1.93> Expulerat, curaeque altae pia corda mouebant. 
<coripp. iust. 1.94> Vt latae patuere fores, subit ampla senatus 
<coripp. iust. 1.95> Atria, et aurati subter fastigia tecti 
<coripp. iust. 1.96> Corripuit festinus iter monstrante ministro. 
<coripp. iust. 1.97> Est domus interior tectorum in parte superna, 
<coripp. iust. 1.98> Luce sua radians et aperto libera caelo, 
<coripp. iust. 1.99> Conspicuo uitrei splendens fulgore metalli. 
<coripp. iust. 1.100> Dicere si fas est, rutili non indiga solis 
<coripp. iust. 1.101> Vel solis dicenda domus. gratissima uisu 
<coripp. iust. 1.102> Et facie miranda loci. pars prospicit una 
<coripp. iust. 1.103> Immensum pelagus, pars respicit altera portum, 
<coripp. iust. 1.104> Portum quem geminae complexant bracchia ripae 
<coripp. iust. 1.105> Moenibus appositis, rapidos contemnere uentos 
<coripp. iust. 1.106> Et faciunt, praebentque salum statione quietum. 
<coripp. iust. 1.107> Aequoreos frangunt obiecto marmore fluctus, 
<coripp. iust. 1.108> Et prohibent refluas angustis faucibus undas. 
<coripp. iust. 1.109> Gratior ille fuit dominis locus, unde solebant 
<coripp. iust. 1.110> Vndiuagum spectare fretum curuasque carinas 
<coripp. iust. 1.111> Omnia uectantes gemini commercia mundi. 
<coripp. iust. 1.112> Illic e stratis consurgens impiger altis 
<coripp. iust. 1.113> Electus princeps secreta in parte sedebat, 
<coripp. iust. 1.114> Atque ostensa sibi carae referebat amanti. 
<coripp. iust. 1.115> Dum loquitur pensatque pia cum coniuge curas, 
<coripp. iust. 1.116> Limina sacra patres deiectis uultibus intrant. 
<coripp. iust. 1.117> Ille habitus casum signis monstrauit apertis. 
<coripp. iust. 1.118> Surrexere citi, uerbisque in sede relictis 
<coripp. iust. 1.119> Ad medios uenere locos. "quid fertis, amici? 
<coripp. iust. 1.120> Cur tristes" Iustinus ait. "pater inclitus orbis 
<coripp. iust. 1.121> Occidit an uiuit"? magno tunc regia fletu 
<coripp. iust. 1.122> Ingemuit. gemitus uno Calinicus ademit 
<coripp. iust. 1.123> Ora premens digito, dextraque silentia fecit. 
<coripp. iust. 1.124> Aggere non aliter cum uicto flumen inundans 
<coripp. iust. 1.125> In latos erumpit agros, si cautior illic 
<coripp. iust. 1.126> Marginibus sparsas erectis colligat undas 
<coripp. iust. 1.127> Agricola, in sese refluus reuocabitur amnis, 
<coripp. iust. 1.128> Praecipites frenantur aquae, redit impetus omnis, 
<coripp. iust. 1.129> Et clausi bibula riui minuuntur harena. 
<coripp. iust. 1.130>"Romanum imperium, patri dum uita manebat, 
<coripp. iust. 1.131> Vestris consiliis uestrisque laboribus auctum 
<coripp. iust. 1.132> Et plebi notum est et nos cum plebe fatemur. 
<coripp. iust. 1.133> Augustum, Iustine, genus te principe dignum. 
<coripp. iust. 1.134> Te dominum sacrae quis non praedixerit aulae. 
<coripp. iust. 1.135> Cum magni regeres diuina palatia patris, 
<coripp. iust. 1.136> Par extans curis, solo diademate dispar, 
<coripp. iust. 1.137> Ordine pro rerum uocitatus curapalati? 
<coripp. iust. 1.138> Dispositu nam Caesar eras. cum sceptra teneret 
<coripp. iust. 1.139> Fortis adhuc senior, regni tu summa regebas 
<coripp. iust. 1.140> Consilio moderata graui. nil ille peregit 
<coripp. iust. 1.141> Te sine, magnanimus seu fortia bella moueret, 
<coripp. iust. 1.142> Foedera seu pacis cum uictis uictor iniret. 
<coripp. iust. 1.143> Nunc idem genitor laetus plenusque dierum 
<coripp. iust. 1.144> Funere felici caelestia regna petiuit, 
<coripp. iust. 1.145> Te successorem statuens sibi. suscipe gaudens. 
<coripp. iust. 1.146> In tua iura suum transmisit auunculus orbem. 
<coripp. iust. 1.147> Non te cognatum sanctissimus ille putauit, 
<coripp. iust. 1.148> Sed genitum. te iura uocant, te sustinet aula. 
<coripp. iust. 1.149> Tu decus imperii lumen uirtusque Latini. 
<coripp. iust. 1.150> In te nostra salus, in te spes tota resurgit. 
<coripp. iust. 1.151> Oramus, concede tuis, succede parenti. 
<coripp. iust. 1.152> Rumpe moras, cape dona dei, sceptrisque paternis 
<coripp. iust. 1.153> Vtere, et Augustum, quod defuit, accipe nomen". 
<coripp. iust. 1.154> Talibus orabat sacras uir fidus in aures 
<coripp. iust. 1.155> Hortans et rerum dominis cunctantibus instans: 
<coripp. iust. 1.156> Consensusque sui manifestans uota senatus 
<coripp. iust. 1.157> Creber adorabat dominos, et poplite flexo 
<coripp. iust. 1.158> Plurima diuinis supplex dabat oscula plantis. 
<coripp. iust. 1.159> Verbaque narrantis tacite firmabat amici. 
<coripp. iust. 1.160> Ipse autem patris concussus sorte beati 
<coripp. iust. 1.161> Sceptra recusabat lacrimans, largoque rigabat 
<coripp. iust. 1.162> Imbre genas, fletuque uiri uestesque madebant. 
<coripp. iust. 1.163> Tantus amor senioris erat. "desistite"! dixit. 
<coripp. iust. 1.164>"Duram rem petitis, frustraque instatis, amici. 
<coripp. iust. 1.165> Ergo superposita caput hoc ornabo corona, 
<coripp. iust. 1.166> Quando Iustinum tristem decet esse? per orbem 
<coripp. iust. 1.167> Flere libet. patrem res publica perdit et orbis, 
<coripp. iust. 1.168> Non dominum. quem non hominem pietate benigna 
<coripp. iust. 1.169> Continuit, fouit, monuit, nutriuit, amauit? 
<coripp. iust. 1.170> Et tamen innocuo plures uoluere(==VOLUERE) nocere. 
<coripp. iust. 1.171> Non caret inuidia regni locus. ibo paternas 
<coripp. iust. 1.172> Tristis in exequias: regalia signa recuso". 
<coripp. iust. 1.173> Talia dicentis pedibus prostrata iacensque 
<coripp. iust. 1.174> Omnis turba simul "pius es, miserere" perorat 
<coripp. iust. 1.175>"Supplicibus, uir sancte, tuis: succurre periclis. 
<coripp. iust. 1.176> Omnia mox ueniente die periisse uidebis, 
<coripp. iust. 1.177> Si uacuam uulgus sine principe senserit aulam. 
<coripp. iust. 1.178> Quantumcumque boni moueat dilectio patris, 
<coripp. iust. 1.179> Non sit amor patriae patrio minor. ipse tenere 
<coripp. iust. 1.180> Sceptra tuus moriens te iussit auunculus ore. 
<coripp. iust. 1.181> Aspice quanta fuit nostrae simul urbis et orbis 
<coripp. iust. 1.182> Prouida cura seni. pro te deus omnia fecit, 
<coripp. iust. 1.183> Quae fieri uoluit(==VOLUIT). solium conscende paternum, 
<coripp. iust. 1.184> Et rege subiectum, princeps fortissime, mundum. 
<coripp. iust. 1.185> Aurea nascetur uobis regnantibus aetas, 
<coripp. iust. 1.186> Nec mutans dominos Romana uidebitur aula". 
<coripp. iust. 1.187> Vocibus his flexus cessit tandem: itur in arcem 
<coripp. iust. 1.188> Obsequio comitante patrum. gratissima coniux 
<coripp. iust. 1.189> Subsequitur, non tunc solito stipata tumultu. 
<coripp. iust. 1.190> Incedunt media securam nocte per urbem 
<coripp. iust. 1.191> Fronte parum laeti, quamuis gaudente senatu 
<coripp. iust. 1.192> Imperium peterent, quamquam omnia tuta uiderent. 
<coripp. iust. 1.193> Diuinis animis inerat dolor ille parentis. 
<coripp. iust. 1.194> Ante pios oculos mitis uersatur imago. 
<coripp. iust. 1.195> Illa mouet mentem, penitusque in pectore utroque 
<coripp. iust. 1.196> Indiuisa manens pia numina numine complet. 
<coripp. iust. 1.197> Limen ut Augustae sacro pede contigit aulae. 
<coripp. iust. 1.198> Omnia gallorum strepuerunt culmina cantu. 
<coripp. iust. 1.199> Exactam noctem primi sensere uolucres, 
<coripp. iust. 1.200> Et laetum cecinere diem, alarumque dedere 
<coripp. iust. 1.201> Plausibus adsiduis et acuta uoce fauorem. 
<coripp. iust. 1.202> Excubiae primum, quae summa palatia seruant, 
<coripp. iust. 1.203> Imperium felix dominis intrantibus optant, 
<coripp. iust. 1.204> Et cunctos aditus armato milite uallant, 
<coripp. iust. 1.205> Ne quis in Augustam contrarius audeat aulam 
<coripp. iust. 1.206> Infensum conferre pedem. deuotio tanta 
<coripp. iust. 1.207> Atque hominum cautela fuit sollersque bonorum 
<coripp. iust. 1.208> Sollicitudo patrum. nam quis temptaret obesse, 
<coripp. iust. 1.209> Cum deus imperium sancto iam dixerat ore 
<coripp. iust. 1.210> Iustino Sophiaeque dari, muroque potenti 
<coripp. iust. 1.211> Cinxerat atque armis totam caelestibus aulam 
<coripp. iust. 1.212> Omnia disponens muniuit prouidus arcem 
<coripp. iust. 1.213> Tiberius, domini semper cui maxima cura 
<coripp. iust. 1.214> Vtilitatis erat. namque illum maximus orbis 
<coripp. iust. 1.215> Communis benefactor alens et ab ubere matris 
<coripp. iust. 1.216> Suscipiens primis puerum praelegit ab annis, 
<coripp. iust. 1.217> Vtque pater genitum nutriuit; fouit, amauit, 
<coripp. iust. 1.218> Paulatimque uirum summa in fastigia duxit. 
<coripp. iust. 1.219> Hinc etiam iuuenis tota uirtute laborans 
<coripp. iust. 1.220> Pro rerum dominis animam uitamque periclis 
<coripp. iust. 1.221> Non dubitat praebere suam, uigilatque, fidemque 
<coripp. iust. 1.222> Exhibet, et summum meruit dominantis amorem. 
<coripp. iust. 1.223> Hic bene suscepti primordia prospera regni 
<coripp. iust. 1.224> Discreta ratione uocans, properare fideles 
<coripp. iust. 1.225> Vrguebat famulos et cuncta parare iubebat. 
<coripp. iust. 1.226> Aurato interea corpus sublime feretro 
<coripp. iust. 1.227> Impositum turba famulorum flente iacebat. 
<coripp. iust. 1.228> Et flentum lacrimis iustus dolor ora ligabat. 
<coripp. iust. 1.229> Arbor uti mediis, auibus gratissima, campis 
<coripp. iust. 1.230> Annis uicta cadens antiquum robur opacis 
<coripp. iust. 1.231> Seruat adhuc foliis, et corpore fusa supino 
<coripp. iust. 1.232> Languida per latas expandit bracchia terras; 
<coripp. iust. 1.233> At circum querulae uolitantque sedentque uolucres, 
<coripp. iust. 1.234> Maerentesque dolent sedem cecidisse priorem, 
<coripp. iust. 1.235> Et quaerenda nouis arbor placet altera nidis: 
<coripp. iust. 1.236> Sic suprema suae seruans insignia uitae 
<coripp. iust. 1.237> Iustinianus erat, non mutans morte colorem, 
<coripp. iust. 1.238> Sed solito candore nitens. quod uicerit orbem, 
<coripp. iust. 1.239> Mors ueneranda uiri signis monstrauit apertis. 
<coripp. iust. 1.240> Ipse uidebatur cunctis plangentibus unus 
<coripp. iust. 1.241> Effigie gaudere pia, diademate comptus 
<coripp. iust. 1.242> Purpureaque in ueste iacens, requiescere somno 
<coripp. iust. 1.243> Credere quod possis, non duro funere, corpus. 
<coripp. iust. 1.244> Haut, reor, immerito sic laetus et ore benignus 
<coripp. iust. 1.245> Ille foret moriens, nisi mens sibi conscia recti 
<coripp. iust. 1.246> In caelum properans securos linqueret artus, 
<coripp. iust. 1.247> Et tutum imperium firmato herede locaret. 
<coripp. iust. 1.248> Huc ubi magnanimus sacra cum coniuge uenit, 
<coripp. iust. 1.249> Cara per exanimum circumdans bracchia corpus 
<coripp. iust. 1.250> Cum lacrimis Iustinus ait. "lux urbis et orbis, 
<coripp. iust. 1.251> Iustiniane pater, dilectam deseris aulam? 
<coripp. iust. 1.252> Cognatos famulos et tantos linquis alumnos? 
<coripp. iust. 1.253> Contemnis terras? fesso non prospicis orbi? 
<coripp. iust. 1.254> En Auares Francique truces Gipidesque Getaeque 
<coripp. iust. 1.255> Totque aliae gentes commotis undique signis 
<coripp. iust. 1.256> Bella mouent. qua ui tantos superabimus hostes, 
<coripp. iust. 1.257> Cum, uirtus Romana, iaces"? haec patris amore 
<coripp. iust. 1.258> Verba loquebatur lacrimans. nam pectore toto 
<coripp. iust. 1.259> Bellorum iam cura fuit. iam signa ducesque 
<coripp. iust. 1.260> Dispositi, classes, acies, exercitus, arma 
<coripp. iust. 1.261> Consilio moderata nouo taciteque parata. 
<coripp. iust. 1.262> Iustini nutu gentes et regna tremiscunt: 
<coripp. iust. 1.263> Omnia terrificat rigidus uigor. hic pietatem 
<coripp. iust. 1.264> Ostendit natura suam, iustumque dolorem 
<coripp. iust. 1.265> Diuinis animis nulli euitabilis auxit 
<coripp. iust. 1.266> Carnis condicio cunctis mortalibus aequa. 
<coripp. iust. 1.267> Hic pietas laudanda uiri est semperque canenda. 
<coripp. iust. 1.268> Dicite, quis hominum lacrimis ita possit amaris 
<coripp. iust. 1.269> Flere senis mortem, regni successor et heres? 
<coripp. iust. 1.270> Imperat et dolet: imperium proferre parenti 
<coripp. iust. 1.271> Mallet quam regni solium, quam sceptra tenere. 
<coripp. iust. 1.272> Nec minus imperii gratum patrem inclita consors 
<coripp. iust. 1.273> Flebat, et humanam sortem pietate dolebat. 
<coripp. iust. 1.274> Exequiis adicit solito plus dona paternis, 
<coripp. iust. 1.275> Ireque contractas denso iubet agmine turbas. 
<coripp. iust. 1.276> Et tulit intextam pretioso murice uestem, 
<coripp. iust. 1.277> Iustinianorum series ubi tota laborum 
<coripp. iust. 1.278> Neto auro insignita fuit gemmisque corusca. 
<coripp. iust. 1.279> Illic barbaricas flexa ceruice phalanges, 
<coripp. iust. 1.280> Occisos reges subiectasque ordine gentes 
<coripp. iust. 1.281> Pictor acu tenui multa formauerat arte. 
<coripp. iust. 1.282> Fecerat et fuluum distare coloribus aurum, 
<coripp. iust. 1.283> Omnis ut aspiciens ea corpora uera putaret. 
<coripp. iust. 1.284> Effigies auro, sanguis depingitur ostro. 
<coripp. iust. 1.285> Ipsum autem in media uictorem pinxerat aula 
<coripp. iust. 1.286> Effera Vandalici calcantem colla tyranni, 
<coripp. iust. 1.287> Plaudentem Libyam fruges laurumque ferentem. 
<coripp. iust. 1.288> Addidit antiquam tendentem bracchia Romam, 
<coripp. iust. 1.289> Exerto et nudam gestantem pectore mammam, 
<coripp. iust. 1.290> Altricem imperii libertatisque parentem. 
<coripp. iust. 1.291> Haec ideo fieri uiuax Sapientia iussit, 
<coripp. iust. 1.292> Ornatum ut propriis funus regale triumphis 
<coripp. iust. 1.293> Augustum in tumulum fatalis duceret hora. 
<coripp. iust. 1.294> Dum famuli pia iussa parant aptantque feretrum, 
<coripp. iust. 1.295> Vox ingens facta est, plausus et gaudia surgunt, 
<coripp. iust. 1.296> Et fragor ex imis altum petit aethera terris, 
<coripp. iust. 1.297> Almaque discreto placuit concordia uulgo. 
<coripp. iust. 1.298> Laeta per Augustam pennis plaudentibus urbem 
<coripp. iust. 1.299> Fama uolans somnum populos inopina grauantem 
<coripp. iust. 1.300> Increpat, impellitque fores, et limina pulsat, 
<coripp. iust. 1.301> Multiplicatque suas felix praenuntia linguas. 
<coripp. iust. 1.302> Somnus ea ueniente fugit, secumque cadentem 
<coripp. iust. 1.303> Traxit segnitiem, totaque excessit ab urbe. 
<coripp. iust. 1.304> Imminet illa fauens et crebro pollice pulsat 
<coripp. iust. 1.305> Tardantes populos, et "surgite, surgite" clamat 
<coripp. iust. 1.306> Castigatque moras, et plena palatia narrat 
<coripp. iust. 1.307> Conuentu procerum, sorti senioris adempti 
<coripp. iust. 1.308> Dilecti numen struerent quo nocte peracta. 
<coripp. iust. 1.309> Vrguet, agit, stimulat, pulsat latus, imprimit, instat. 
<coripp. iust. 1.310> Accelerant, uacuantque domos, uicosque per omnes 
<coripp. iust. 1.311> Gaudentes currunt, et murmura prima mouentur 
<coripp. iust. 1.312> Nondum clara metu, ciuemque interrogat omnem 
<coripp. iust. 1.313> Occurrens ciuis, rumorque per agmina serpit. 
<coripp. iust. 1.314> Solis honore noui grati spectacula circi 
<coripp. iust. 1.315> Antiqui sanxere patres, qui quattuor esse 
<coripp. iust. 1.316> Solis equos quadam rerum ratione putabant. 
<coripp. iust. 1.317> Tempora continui signantes quattuor anni, 
<coripp. iust. 1.318> In quorum speciem signis numerisque modisque 
<coripp. iust. 1.319> Aurigas totidem, totidem posuere colores, 
<coripp. iust. 1.320> Et fecere duas studia in contraria partes, 
<coripp. iust. 1.321> Vt sunt aestiuis brumalia frigora flammis. 
<coripp. iust. 1.322> Nam uiridis uernis campus ceu concolor herbis. 
<coripp. iust. 1.323> Pinguis oliua comis, luxu nemus omne uirescit: 
<coripp. iust. 1.324> Russeus aestatis rubra sic ueste refulgens 
<coripp. iust. 1.325> Vt nonnulla rubent ardenti poma colore: 
<coripp. iust. 1.326> Autumni uenetus ferrugine diues et ostro 
<coripp. iust. 1.327> Maturas uuas, maturas signat oliuas; 
<coripp. iust. 1.328> Aequiperans candore niues hiemisque pruinam 
<coripp. iust. 1.329> Albicolor uiridi socio coniungitur una. 
<coripp. iust. 1.330> Ipse ingens circus, plenus ceu circulus anni 
<coripp. iust. 1.331> Clauditur in teretem longis anfractibus orbem. 
<coripp. iust. 1.332> Amplectens geminas aequo discrimine metas 
<coripp. iust. 1.333> Et spatium mediae, qua se uia pandit, harenae. 
<coripp. iust. 1.334> Referam primus iunxisse quadrigas 
<coripp. iust. 1.335> Et currus armasse nouos, Pelopemque secundum 
<coripp. iust. 1.336> In soceri uenisse necem. praestantior alter 
<coripp. iust. 1.337> Inuentus gener est, plus sponsae iunctus amore. 
<coripp. iust. 1.338> Hunc ueterum primi litum non rite colebant, 
<coripp. iust. 1.339> Esse deum solem recta non mente putantes. 
<coripp. iust. 1.340> Sed factor solis postquam sub sole uideri 
<coripp. iust. 1.341> Se uoluit(==VOLUIT) formamque deus de uirgine sumpsit 
<coripp. iust. 1.342> Humani generis, tunc munere solis adempto 
<coripp. iust. 1.343> Principibus delatus honor munusque Latinis 
<coripp. iust. 1.344> Et iucunda nouae circensia gaudia Romae. 
<coripp. iust. 1.345> Huc omnes populi, pueri iuuenesque senesque 
<coripp. iust. 1.346>.................... dant agmina plausus 
<coripp. iust. 1.347>....................... uox omnibus una, 
<coripp. iust. 1.348> Mens eadem: nomen populis placet omnibus unum. 
<coripp. iust. 1.349> Ales ut exustos cum phoenix innouat artus 
<coripp. iust. 1.350> A busto rediuiua suo, concentus in unum 
<coripp. iust. 1.351> Stans auium spectat solem solisque uolucrem. 
<coripp. iust. 1.352> Dum ueniat, regemque nouum clamore salutant: 
<coripp. iust. 1.353> Sic decus imperii, sanctum sic iota(==JOTA) resurgens 
<coripp. iust. 1.354> Exortum est de fine suo, seniumque reponens 
<coripp. iust. 1.355> Nominis et recti Iustino in principe uiuit 
<coripp. iust. 1.356> Iustinianus apex; domini sic uulgus amore 
<coripp. iust. 1.357> Vndique conueniens laetarum more uolucrum 
<coripp. iust. 1.358> Tu uincas, Iustine"! canunt, ingensque tumultus 
<coripp. iust. 1.359> Crescit, et Augusta luctus discessit ab aula 
<coripp. iust. 1.360> Laetitia ueniente noua. uox excitat omnes. 
<coripp. iust. 1.361> Omnia Iustino praebent elementa fauorem, 
<coripp. iust. 1.362> Omnia congaudent. omnes clamore uocati 
<coripp. iust. 1.363> Conueniunt proceres: lux sacra palatia complet. 
<coripp. iust. 1.364> Ipsum quin etiam exanimum gaudere putares 
<coripp. iust. 1.365> Corpus, in angelicam mutatum morte figuram. 
<coripp. iust. 1.366> Signa dedit manifesta deus, seque ipse probauit 
<coripp. iust. 1.367> Iustino claram regni imposuisse coronam. 
<coripp. iust. 2.1> Roscida purpureos Aurora ostenderat ortus, 
<coripp. iust. 2.2> Imperio sacrata dei, dominisque iubebat 
<coripp. iust. 2.3> Sumere concessum caelesti munere regnum. 
<coripp. iust. 2.4> Ipse autem procerum magnis oratibus actus 
<coripp. iust. 2.5> Non primum imperii regalia signa recepit, 
<coripp. iust. 2.6> Ni sacrata prius supplex oracula poscens 
<coripp. iust. 2.7> Effusis precibus Christo sua uota dicaret. 
<coripp. iust. 2.8> Ilicet Angelici pergens in limina templi 
<coripp. iust. 2.9> Imposuit pia tura focis cerasque micantes 
<coripp. iust. 2.10> Obtulit, et supplex lacrimis ita coepit obortis. 
<coripp. iust. 2.11>"Omnipotens princeps, summi pater inclite uerbi, 
<coripp. iust. 2.12> Lux aeterna deus, rerum formator et auctor 
<coripp. iust. 2.13> Cuius stelliferum fecit sapientia caelum, 
<coripp. iust. 2.14> Fundauit terram, uestiuit floribus agros, 
<coripp. iust. 2.15> Arboribus tribuit sua germina, uallibus herbas, 
<coripp. iust. 2.16> Et caeli liquidos formatrix condidit ignes 
<coripp. iust. 2.17> Discernens a nocte diem rutilisque comantem 
<coripp. iust. 2.18> Ornauit solem radiis, et cornua lunae 
<coripp. iust. 2.19> Paulatim minui, paulatim crescere iussit, 
<coripp. iust. 2.20> Formauit uarias habitu distante figuras, 
<coripp. iust. 2.21> Produxit pronis animalia cetera membris 
<coripp. iust. 2.22> Solum hominem rectum, quem mox ratione repleuit, 
<coripp. iust. 2.23> Viuificans siccum sacro spiramine lutum, 
<coripp. iust. 2.24> Cuius subtracta costis ex omnibus una 
<coripp. iust. 2.25> Perfecit facto similem sociamque dicauit. 
<coripp. iust. 2.26> Hisque creaturam, claro est quae subdita caelo, 
<coripp. iust. 2.27> Subiectam fecit diuini iussio uerbi, 
<coripp. iust. 2.28> Quas tibi persolui tanto pro munere grates, 
<coripp. iust. 2.29> Paruus homo, immensi factus factoris imago? 
<coripp. iust. 2.30> En ego, parua creaturae pars, subditus asto 
<coripp. iust. 2.31> Ante oculos excelse, tuos, tibi seruio soli 
<coripp. iust. 2.32> Atque meum summitto caput, cui flectitur uni 
<coripp. iust. 2.33> Omne genu, quem cuncta pauent, elementa tremiscunt. 
<coripp. iust. 2.34> Quaeque uident homines et non quae iussa uideri 
<coripp. iust. 2.35> Ante oculos sunt clara tuos, famulantur, adorant, 
<coripp. iust. 2.36> Et laudant factoris opus. si sceptra tenere 
<coripp. iust. 2.37> Me Romana iubes soliumque ascendere patris, 
<coripp. iust. 2.38> Si tibi complacuit populos mihi credere tantos, 
<coripp. iust. 2.39> Velle tuum fac posse meum. tu subicis hostes. 
<coripp. iust. 2.40> Colla superborum furiataque pectora frangis, 
<coripp. iust. 2.41> Tu reges seruire facis. da posse uolenti, 
<coripp. iust. 2.42> Vt faciam placitura tibi". placuere parenti 
<coripp. iust. 2.43> Orantis pia uerba uiri, genitusque precanti 
<coripp. iust. 2.44> Adnuit, et sanctus "regnato" spiritus inquit. 
<coripp. iust. 2.45> Vox arcana dei gestis fit nota peractis: 
<coripp. iust. 2.46> Non fierent, nisi sancta dei uox illa iuberet. 
<coripp. iust. 2.47> Ipsa etiam summi consors castissima regni 
<coripp. iust. 2.48> Virginis et matris templum sublime petiuit, 
<coripp. iust. 2.49> Cuius adoratum limen feliciter intrans 
<coripp. iust. 2.50> Ante pios uultus expansis candida palmis 
<coripp. iust. 2.51> Constitit, et pronis supplex haec uultibus infit. 
<coripp. iust. 2.52> Virgo creatoris genetrix sanctissima mundi, 
<coripp. iust. 2.53> Excelsi regina poli, specialiter una 
<coripp. iust. 2.54> Vera parens et uirgo manens, sine semine patris 
<coripp. iust. 2.55> Quam deus elegit matrem sibi, credula uerbum 
<coripp. iust. 2.56> Concipiens nostram genuisti feta salutem. 
<coripp. iust. 2.57> O pietas miranda dei dictuque tremenda! 
<coripp. iust. 2.58> Caelorum factor dominus deus, unica patris 
<coripp. iust. 2.59> Forma dei, uerae sese uelamine carnis 
<coripp. iust. 2.60> Induit, et serui(==SERVI) formam de uirgine sumpsit. 
<coripp. iust. 2.61> Quos tibi, quos genito dignos soluemus honores 
<coripp. iust. 2.62> Pro tantis, benedicta, bonis? te, gloria matrum, 
<coripp. iust. 2.63> Auxiliumque imploro tuum: te semper adorem, 
<coripp. iust. 2.64> Te fatear dominam seruatricemque nouarum 
<coripp. iust. 2.65> Iustini rerum, nostrum caput, inclita, serua, 
<coripp. iust. 2.66> Tutare imperium, uitam rege, perfice coepta. 
<coripp. iust. 2.67> Da, bene dispositis procedant omnia nostris. 
<coripp. iust. 2.68> Subde feras gentes, iusto mucrone superbi 
<coripp. iust. 2.69> Depereant. uestro semper tutamine uiuam". 
<coripp. iust. 2.70> Plurima praeterea uerbis clementibus orans 
<coripp. iust. 2.71> Oblatis ceris, altam remeauit in aulam. 
<coripp. iust. 2.72> It sacrum comitata latus pulcherrima proles, 
<coripp. iust. 2.73> Luce sua plenam quae possit uincere lunam, 
<coripp. iust. 2.74> Aequiperans umeris matrem, sic lucida cultu, 
<coripp. iust. 2.75> Sic niueis formosa genis similisque parenti. 
<coripp. iust. 2.76> Igne micant oculi. nomen distabat et aetas, 
<coripp. iust. 2.77> Non tamen egregiae distabat gratia formae: 
<coripp. iust. 2.78> Arboris ut matris quae de radice propago 
<coripp. iust. 2.79> Nascitur et celsis caput erigit ardua ramis, 
<coripp. iust. 2.80> Aequiperat nouis(==NO+VIS) maternam frondibus umbram, 
<coripp. iust. 2.81> At mater propriam florentem germine natam 
<coripp. iust. 2.82> Gaudet habere parem, laetasque attollit in auras 
<coripp. iust. 2.83> Felices ramos, et uertice despicit arua. 
<coripp. iust. 2.84> Iam laetus princeps diualia tecta subibat, 
<coripp. iust. 2.85> Amplaque gaudentes implebant atria turbae. 
<coripp. iust. 2.86> Accelerant fidi, cura est ut cuique, ministri 
<coripp. iust. 2.87> Obsequiis praebere manus, promuntque feruntque 
<coripp. iust. 2.88> Augustas uestes pretiosaque cingula gemmis 
<coripp. iust. 2.89> Et capitis diadema sacri. cultu ipse priore 
<coripp. iust. 2.90> Exuitur, tantumque uno uestitus amictu 
<coripp. iust. 2.91> Constitit, et lumen membris regalibus auxit. 
<coripp. iust. 2.92> Haut secus ut, nubes cum se rescindere densa 
<coripp. iust. 2.93> Coeperit, et caelum monstrauerit aethra serenum, 
<coripp. iust. 2.94> Ardentes radios mittit iubar, omnia uisum 
<coripp. iust. 2.95> Congaudent elementa diem. mox erigit herba 
<coripp. iust. 2.96> Molle caput, uernant segetes, et gramina crescunt, 
<coripp. iust. 2.97> Ipsaque conspectis gratantur lumina terris. 
<coripp. iust. 2.98>"Haec est illa dies", laeti dixere clientes 
<coripp. iust. 2.99>"Quam pater ille bonus sancto praedixerat ore". 
<coripp. iust. 2.100> Egreditur, tunicaque pios inducitur artus, 
<coripp. iust. 2.101> Aurata se ueste tegens, qua candidus omnis 
<coripp. iust. 2.102> Enituit lumenque dedit, fuscasque remouit 
<coripp. iust. 2.103> Aetherea nondum prolata luce tenebras. 
<coripp. iust. 2.104> Purpureo terrae resonant fulgente cothurno, 
<coripp. iust. 2.105> Loraque puniceis induxit regia uinclis, 
<coripp. iust. 2.106> Parthica Campano dederant quae tergora fuco, 
<coripp. iust. 2.107> Quis solet edomitos uictor calcare tyrannos 
<coripp. iust. 2.108> Romanus princeps et barbara colla domare. 
<coripp. iust. 2.109> Sanguineis praelata rosis, laudata rubore, 
<coripp. iust. 2.110> Lectaque pro sacris, tactu mollissima, plantis. 
<coripp. iust. 2.111> Augustis solis hoc cultu competit uti, 
<coripp. iust. 2.112> Sub quorum est pedibus regum cruor. omne profecto 
<coripp. iust. 2.113> Mysterium certa rerum ratione probatur. 
<coripp. iust. 2.114> Nobilibus gemmis et cocto lucidus auro 
<coripp. iust. 2.115> Balteus effulgens lumbos praecinxit heriles, 
<coripp. iust. 2.116> Substrictoque sinu uestis diuina pependit 
<coripp. iust. 2.117> Poplite fusa tenus, pretioso candida limbo. 
<coripp. iust. 2.118> Caesareos umeros ardenti murice texit 
<coripp. iust. 2.119> Circumfusa chlamys, rutilo quae ornata metallo 
<coripp. iust. 2.120> Principis exerta uincebat lumina dextra. 
<coripp. iust. 2.121> Aurea iuncturas morsu praestrinxit obunco 
<coripp. iust. 2.122> Fibula, et a summis gemmae nituere catenis 
<coripp. iust. 2.123> Gemmae, quas Getici felix uictoria belli 
<coripp. iust. 2.124> Praebuit atque fauens dominis Rauenna(==RA+VENNA) reuexit, 
<coripp. iust. 2.125> Quasque a Vandalica Belisarius attulit aula. 
<coripp. iust. 2.126> Signa triumphorum, pie Iustiniane tuorum 
<coripp. iust. 2.127> Sospite Iustino mundumque regente manebunt, 
<coripp. iust. 2.128> Amborum nomen per saecula cuncta canetur, 
<coripp. iust. 2.129> Narrabunt populi miracula uestra futuri. 
<coripp. iust. 2.130> Armati manibus sacrati circulus auri 
<coripp. iust. 2.131> Impositi in collo imperium sublime dicauit, 
<coripp. iust. 2.132> Quod faciens ter, ter dextram cum munere tendens 
<coripp. iust. 2.133>"Augusti, Iustine, locum tibi confero" dixit. 
<coripp. iust. 2.134>"Ast ego te iubeo" princeps ait "esse tribunum. 
<coripp. iust. 2.135> Felix Armatus, primus qui uerba loquentis 
<coripp. iust. 2.136> Audiit et primus sollemnia dona recepit. 
<coripp. iust. 2.137> Quattuor ingentem clipei sublimius orbem 
<coripp. iust. 2.138> Attollunt lecti iuuenes, manibusque leuatus 
<coripp. iust. 2.139> Ipse ministrorum supra stetit, ut sua rectus 
<coripp. iust. 2.140> Littera, quae signo stabili non flectitur umquam. 
<coripp. iust. 2.141> Nominibus sacrata tribus, qui uiribus aequis 
<coripp. iust. 2.142> Imperium rexere suum. genus omnibus unum, 
<coripp. iust. 2.143> Sceptrum continuum, tempus iuge, iuncta potestas. 
<coripp. iust. 2.144> Successu res acta suo est. iam regna duorum 
<coripp. iust. 2.145> In caelis translata manent, nunc maximus orbis 
<coripp. iust. 2.146> Communis benefactor adest, cui subdita reges 
<coripp. iust. 2.147> Colla parant, nomenque tremunt et numen adorant. 
<coripp. iust. 2.148> Astitit in clipeo princeps fortissimus illo 
<coripp. iust. 2.149> Solis habens speciem. lux altera fulsit ab urbe. 
<coripp. iust. 2.150> Mirata est pariter geminos consurgere soles 
<coripp. iust. 2.151> Vna fauens eademque dies. mea carmina numne 
<coripp. iust. 2.152> Mensuram transgressa suam? mirabere forsan, 
<coripp. iust. 2.153> Quod dixi geminos pariter consurgere soles, 
<coripp. iust. 2.154> Nec uacuis uerbis nec inanibus ista figuris 
<coripp. iust. 2.155> Ore feres prolata meo, si dicta rependis. 
<coripp. iust. 2.156> Mens iusti plus sole nitet. non mergitur undis, 
<coripp. iust. 2.157> Non cedit tenebris, non fusca obtexitur umbra. 
<coripp. iust. 2.158> Lux operum aeterno lucet splendore bonorum. 
<coripp. iust. 2.159> Postquam cuncta uidet ritu perfecta priorum, 
<coripp. iust. 2.160> Pontificum summus plenaque aetate Iohannes 
<coripp. iust. 2.161> Astantem benedixit eum caelique potentem 
<coripp. iust. 2.162> Exorans dominum sacro diademate iussit 
<coripp. iust. 2.163> Augustum sancire caput, summoque coronam 
<coripp. iust. 2.164> Imponens apici feliciter ............ 
<coripp. iust. 2.165> Intonuit patrum subitus fragor, inde clientum 
<coripp. iust. 2.166> Clamores crescunt; clamoribus assonat echo. 
<coripp. iust. 2.167> Laudibus innumeris regnantum nomina tollunt. 
<coripp. iust. 2.168> Iustino uitam ter centum uocibus optant, 
<coripp. iust. 2.169> Augustae totidem Sophiae plebs tota reclamat. 
<coripp. iust. 2.170> Mille canunt laudes uocum discrimina mille. 
<coripp. iust. 2.171> Iustinum Sophiamque pares duo lumina mundi 
<coripp. iust. 2.172> Esse ferunt. "regnate pares in saecula" dicunt. 
<coripp. iust. 2.173> Felices annos dominis felicibus orant. 
<coripp. iust. 2.174> Insonuit uox illa diu, tandemque quieuit. 
<coripp. iust. 2.175> Ipse coronatus solium conscendit auitum, 
<coripp. iust. 2.176> Atque crucis faciens signum uenerabile sedit, 
<coripp. iust. 2.177> Erectaque manu cuncto praesente senatu 
<coripp. iust. 2.178> Ore pio sic orsus ait. "super omnia regnans 
<coripp. iust. 2.179> Regna deus regnum nobis concessit auitum, 
<coripp. iust. 2.180> Et patrium diadema dedit, curasque regendi 
<coripp. iust. 2.181> Imposuit rerum genitor, quas ipse creauit. 
<coripp. iust. 2.182> Laudamus factoris opus, regemque tremendum 
<coripp. iust. 2.183> Suspicimus. grates agimus gratesque fatemur. 
<coripp. iust. 2.184> Ipsius est, quodcumque sumus, ratione probante, 
<coripp. iust. 2.185> Et rerum certas ................... 
<coripp. iust. 2.186> Pluribus ex membris animal componitur unum, 
<coripp. iust. 2.187> Sed caput est, quod membra regit. deus ergo creator 
<coripp. iust. 2.188> Componens hominem natus ........... 
<coripp. iust. 2.189> Omnibus ut membris caput imperet. utque regantur, 
<coripp. iust. 2.190> Coniuncta est capiti sapientia, corporis arcem 
<coripp. iust. 2.191> Quae retinens oculis speculetur membra serenis, 
<coripp. iust. 2.192> Et quoscumque uidet uigilanti lumine sollers 
<coripp. iust. 2.193> Peste laborantes subiecti corporis artus, 
<coripp. iust. 2.194> Sanet, et infestos pellat medicamine morbos. 
<coripp. iust. 2.195> Romanum imperium corpus bene ponitur unum 
<coripp. iust. 2.196> Compositum multis, quod fas est dicere, membris. 
<coripp. iust. 2.197> Nos sumus ergo caput solidati corporis huius, 
<coripp. iust. 2.198> Huic sacro capiti facta est Sapientia consors, 
<coripp. iust. 2.199> Quae mihi commissum pariter regat inclita mundum 
<coripp. iust. 2.200> Sede sedens una. uos o mihi proxima membra, 
<coripp. iust. 2.201> Conscripti patres, nostri spes maxima regni, 
<coripp. iust. 2.202> Vos estis pectus, uos brachia uerticis huius, 
<coripp. iust. 2.203> Quorum consiliis quorumque laboribus usa 
<coripp. iust. 2.204> Publica res domuit gentes et regna subegit. 
<coripp. iust. 2.205> Summa regendarum cura est mihi credita rerum. 
<coripp. iust. 2.206> At quia subiectum nostrum est disponere mundum, 
<coripp. iust. 2.207> Nos etiam uobis curas committimus orbis. 
<coripp. iust. 2.208> Alloquimur fidos, et uos hac uoce monemus. 
<coripp. iust. 2.209> Imprimis deus est tota uirtute colendus, 
<coripp. iust. 2.210> Semper adorandus, semper metuendus, amandus. 
<coripp. iust. 2.211> Omnia qui fecit pulchri miracula mundi. 
<coripp. iust. 2.212> Nos imitatores factoris et omnia dantis, 
<coripp. iust. 2.213> In quantum natura ualet, contendimus esse, 
<coripp. iust. 2.214> Vtque deus uoluit(==VOLUIT), propriis caput impero membris. 
<coripp. iust. 2.215> Iustitiam populis generaliter omnibus aequam 
<coripp. iust. 2.216> Et iuris seruate modos, disponite plebes, 
<coripp. iust. 2.217> Vt decet imperii ueros disponere patres, 
<coripp. iust. 2.218> Vtque pedes proprios et membra minora fouete. 
<coripp. iust. 2.219> Non minor est membris cura impendenda minutis. 
<coripp. iust. 2.220> Obsequium pedibus naturae lege uidemus 
<coripp. iust. 2.221> Admotas praebere manus, oculosque ministros 
<coripp. iust. 2.222> Cernimus esse pedum, quibus inferiora tuemur. 
<coripp. iust. 2.223> Ante pedes planate uias. ne temnite partem 
<coripp. iust. 2.224> Magnis officiis summisque laboribus aptam, 
<coripp. iust. 2.225> Qua uehitur totum summo cum uertice corpus. 
<coripp. iust. 2.226> Qui pedibus rectis graditur, mala nulla ueretur, 
<coripp. iust. 2.227> Non timet offensam: nescit uia recta ruinam. 
<coripp. iust. 2.228> Quin et causa rei cultu est ornanda diurno. 
<coripp. iust. 2.229> Nullus uile putet, quod nouit corporis esse. 
<coripp. iust. 2.230> Sit censura patrum, sit disciplina per orbem, 
<coripp. iust. 2.231> Priuentur caedes, populorum iurgia cessent. 
<coripp. iust. 2.232> Nullus laedendi pateat locus, usus iniquae 
<coripp. iust. 2.233> Cesset auaritiae. subiectis parcite nostris, 
<coripp. iust. 2.234> Colla superborum confringite. culpa nocentes 
<coripp. iust. 2.235> Puniat ipsa suos, seruentur iura quietis. 
<coripp. iust. 2.236> Huc aures totamque, uiri, deflectite mentem, 
<coripp. iust. 2.237> Quaeque sit, ex dictis, uestri spes, discite nostris. 
<coripp. iust. 2.238> Agricolae sua rura colunt, cultuque diurno 
<coripp. iust. 2.239> Implorant fructus, et terram uomere findunt, 
<coripp. iust. 2.240> Diuiditurque bonis gratus labor ille colonis. 
<coripp. iust. 2.241> Pars scindit glebas, pars sulcis semina mandat, 
<coripp. iust. 2.242> Pars liquidas deducit aquas hortosque uirentes 
<coripp. iust. 2.243> Irrigat, ac tractis satiat pomaria riuis. 
<coripp. iust. 2.244> Nouit culta suos tellus ditare colonos. 
<coripp. iust. 2.245> Sic bene promeritos donis res publica ditat, 
<coripp. iust. 2.246> Terra uelut pinguis. cuius spes magna senatus 
<coripp. iust. 2.247> Hic floret uirtute, fide, grauitate, rigore. 
<coripp. iust. 2.248> Hanc quicumque colunt, multum mercedis habebunt. 
<coripp. iust. 2.249> Quod fisci est, nullus rapiat. cognoscite fiscum 
<coripp. iust. 2.250> Ventris habere locum, per quem omnia membra cibantur. 
<coripp. iust. 2.251> Venter alit corpus. fuerit si uenter inanis, 
<coripp. iust. 2.252> Omnia deficiunt, tenuantur robore membra, 
<coripp. iust. 2.253> Et contracta rigent arentibus ossa medullis. 
<coripp. iust. 2.254> Omnibus(==OMNI-BU') sufficiunt sacrati commoda fisci, 
<coripp. iust. 2.255> Ex quibus est commune bonum, commune leuamen. 
<coripp. iust. 2.256> Tutetur fiscus iustorum nemine laeso: 
<coripp. iust. 2.257> Quae sua sunt, capiat, quae sunt priuata, relinquat. 
<coripp. iust. 2.258> Iustitiam colimus, iustos ueneramur, amamus. 
<coripp. iust. 2.259> Hanc commendamus, hanc uos retinere iubemus. 
<coripp. iust. 2.260> Plurima sunt uiuo nimium neglecta parente, 
<coripp. iust. 2.261> Vnde tot exhaustus contraxit debita fiscus, 
<coripp. iust. 2.262> Reddere quae miseris moti pietate paramus. 
<coripp. iust. 2.263> Quod minus ob senium factumue actumue parentis, 
<coripp. iust. 2.264> Tempore Iustini correctum gaudeat orbis. 
<coripp. iust. 2.265> Nulla fuit iam cura senis: iam frigidus omnis 
<coripp. iust. 2.266> Alterius uitae solo feruebat amore. 
<coripp. iust. 2.267> In caelum mens omnis erat. iam corporis huius 
<coripp. iust. 2.268> Immemor hanc mundi faciem transisse putabat, 
<coripp. iust. 2.269> Et licet exhausti uacuarit commoda fisci, 
<coripp. iust. 2.270> Illa tamen sancti mecum est benedictio patris. 
<coripp. iust. 2.271> Quae totum reparare potest et lapsa nouare, 
<coripp. iust. 2.272> Nec patimur quemquam sacratum laedere fiscum, 
<coripp. iust. 2.273> Nec laedi quemquam sinimus sub nomine fisci. 
<coripp. iust. 2.274> Vtantur cuncti propriis, ac iure fruantur". 
<coripp. iust. 2.275> Haec postquam princeps tranquillo protulit ore, 
<coripp. iust. 2.276> Pronus adorauit laudans pia dicta senatus, 
<coripp. iust. 2.277> Et summi clamor peruenit in astra fauoris. 
<coripp. iust. 2.278> Protinus et magni uisit fastigia circi, 
<coripp. iust. 2.279> Cerneret ut laetos populos plebemque moneret 
<coripp. iust. 2.280> Eloquii pietate sui. tunc ordine longo 
<coripp. iust. 2.281> Incedunt summi proceres fulgensque senatus. 
<coripp. iust. 2.282> Ipse inter primos uultu praeclarus honoro 
<coripp. iust. 2.283> Fratris in obsequium gaudens Marcellus abibat, 
<coripp. iust. 2.284> Dispositorque nouus sacrae Baduarius aulae. 
<coripp. iust. 2.285> Successor soceri (factus mox curapalati est), 
<coripp. iust. 2.286> His aetas dispar, sed par uotum atque uoluntas. 
<coripp. iust. 2.287> Ambo patricii, dilecti principis ambo 
<coripp. iust. 2.288> Fulgebant geminis similes radiantibus astris, 
<coripp. iust. 2.289> Astris, quae caelum flamma meliore perornant, 
<coripp. iust. 2.290> Solaque prolato possunt cum sole uideri 
<coripp. iust. 2.291> Stellarum fugiente globo, quando omnia pallent 
<coripp. iust. 2.292> Sidera et afflatas ortum iubar aspicit herbas 
<coripp. iust. 2.293> Atque operit nouus astra dies. praenuntius ante 
<coripp. iust. 2.294> Signa dedit cursor. posita de more lacerna 
<coripp. iust. 2.295> Exoritur laetum iucunda per agmina murmur. 
<coripp. iust. 2.296> Intentos oculos ad sedem uulgus herilem 
<coripp. iust. 2.297> Extulit assurgens, quoniam plebs laeta uidere 
<coripp. iust. 2.298> Felicem dominum summo cupiebat amore. 
<coripp. iust. 2.299> Egreditur cum luce sua, frontemque serenam 
<coripp. iust. 2.300> Armauit sancti faciens signacula ligni, 
<coripp. iust. 2.301> Vtque salutato tetigit subsellia uulgo, 
<coripp. iust. 2.302> Auratum scandens solium sedemque paternam 
<coripp. iust. 2.303> Instructam plumis pulchrisque tapetibus altam, 
<coripp. iust. 2.304> Aspexit laetus populos, uultuque modesto, 
<coripp. iust. 2.305> Circumfusa uidens plaudentum milia, risit. 
<coripp. iust. 2.306> Censuram seruans et plebi gaudia donans. 
<coripp. iust. 2.307> Vt princeps solio subnixus sedit in alto, 
<coripp. iust. 2.308> Ingens laetitiae sonuit fragor: aurea plebes 
<coripp. iust. 2.309> Tempora principibus centenis uocibus optat. 
<coripp. iust. 2.310> Iustino uitam partes utraque reclamant, 
<coripp. iust. 2.311> Augustae Sophiae uotis quampluribus orant. 
<coripp. iust. 2.312> Excutiunt plausus, studiorum gaudia surgunt, 
<coripp. iust. 2.313> Alternisque sibi respondent agmina dictis. 
<coripp. iust. 2.314> Emittunt dextras pariter pariterque remittunt. 
<coripp. iust. 2.315> Certatim toto uulgus micat undique circo, 
<coripp. iust. 2.316> Vt ueniunt densae manicis albentibus undae. 
<coripp. iust. 2.317> Disponunt cantus, et motum cantibus addunt. 
<coripp. iust. 2.318> Nunc simul erectis, pronis nunc ardua membris 
<coripp. iust. 2.319> Dant capita. accedunt pariter, pariterque recedunt. 
<coripp. iust. 2.320> Fertque refertque globum moles condensa uirorum. 
<coripp. iust. 2.321> Exaltata putes placidis bene flantibus Euris 
<coripp. iust. 2.322> Ludere coniferae frondosa cacumina siluae, 
<coripp. iust. 2.323> Et flexis nutare comis, lentoque uicissim 
<coripp. iust. 2.324> Vertice fecundos huc illuc flectere ramos. 
<coripp. iust. 2.325> Inde dato populi fecere silentia signo, 
<coripp. iust. 2.326> Cunctaque clamosi tacuere sedilia circi: 
<coripp. iust. 2.327> Mollior ut uentis quotiens uenit aura remotis. 
<coripp. iust. 2.328> Fluctiuagum pelagus, quod tempestate mouetur, 
<coripp. iust. 2.329> Mansuetis planatur aquis, tunc solis honore 
<coripp. iust. 2.330> Omnia clara silent tranquillis aequora ripis. 
<coripp. iust. 2.331> Vt clamor magnus populi strepitusque quieuit, 
<coripp. iust. 2.332> Diuinus princeps Augusta uoce perorans 
<coripp. iust. 2.333> Haec plebi mandata dedit. "bene uiuite, ciues. 
<coripp. iust. 2.334> Tempus gaudendi est. gaudete, hilaresque manete. 
<coripp. iust. 2.335> Contulit ista deus. nullus sua gaudia turbet. 
<coripp. iust. 2.336> Priuentur caedes, studiorum iurgia cessent. 
<coripp. iust. 2.337> Et iam post duros, cunctis promitto, labores 
<coripp. iust. 2.338> Otia sint plebi, nobis uigilantia sollers. 
<coripp. iust. 2.339> Tranquillam faciam securis ciuibus urbem. 
<coripp. iust. 2.340> Nos curam uestri gerimus, nos uestra tuemur. 
<coripp. iust. 2.341> Credite, non patitur saeclorum secta meorum 
<coripp. iust. 2.342> Iniustos saeuire diu. componite mores, 
<coripp. iust. 2.343> A furtis cohibete manus, cessate nocere. 
<coripp. iust. 2.344> Discite iustitiam, legum praecepta tenete. 
<coripp. iust. 2.345> Iustitiam quicumque facit, fora nulla timebit. 
<coripp. iust. 2.346> Omnis erit iudex informidabilis illi. 
<coripp. iust. 2.347> Corripiet sontes iuris uigor. este quieti. 
<coripp. iust. 2.348> Si socium socius, si ciuem ciuis amabit, 
<coripp. iust. 2.349> Non solum optati iubeo spectacula circi, 
<coripp. iust. 2.350> Praemia sed populis et maxima dona parabo. 
<coripp. iust. 2.351> Ditabo plebes opibus, nomenque negatum 
<coripp. iust. 2.352> Consulibus consul post tempora tanta nouabo. 
<coripp. iust. 2.353> Gaudeat ut totus Iustini munere mundus, 
<coripp. iust. 2.354> Dona calendarum properant uicina mearum. 
<coripp. iust. 2.355> Vos uestris astate locis, properate, parate, 
<coripp. iust. 2.356> Promissaque die nostras sperate curules". 
<coripp. iust. 2.357> Expauit gaudens inopino nomine uulgus 
<coripp. iust. 2.358> Consulis audito: natus fragor, itque tumultus 
<coripp. iust. 2.359> Per laetos ingens + fremit undique murmur,
<coripp. iust. 2.360> Ingeminantque cauos dulci modulamine plausus. 
<coripp. iust. 2.361> Interea lati spoliant subsellia circi: 
<coripp. iust. 2.362> Vndique plorantum descendit turba uirorum, 
<coripp. iust. 2.363> Et positis totam chartis impleuit harenam 
<coripp. iust. 2.364> Ante ipsam domini sedem, largisque ligantes 
<coripp. iust. 2.365> Ora uiri lacrimis et terrae corpora dantes 
<coripp. iust. 2.366> In facies cecidere suas. "miserere, perimus" 
<coripp. iust. 2.367> Insonuit uox magna diu. "lege sacra parentis 
<coripp. iust. 2.368> Syngrapha, de tantis rationem collige chartis. 
<coripp. iust. 2.369> Iam seruis succurre tuis. nos nostra iubenti 
<coripp. iust. 2.370> Credidimus dominis. uobis quis uestra negaret. 
<coripp. iust. 2.371> Cum uestrum est, quod mundus habet? scis, summe regentum, 
<coripp. iust. 2.372> Publica quid uestro prosint commercia fisco. 
<coripp. iust. 2.373> Vnde tributa tuis succedent annua rebus, 
<coripp. iust. 2.374> Deficiet si nostra manus? tibi militat omne, 
<coripp. iust. 2.375> Quod gerimus. nos, quae tua sunt, priuata uocamus. 
<coripp. iust. 2.376> Vix nobis uitae constant alimenta diurnae 
<coripp. iust. 2.377> Afflictis, quae longa dies longoque labore 
<coripp. iust. 2.378> Sors quaerit, paruosque cibos sub nocte reponit. 
<coripp. iust. 2.379> Flere diu tantos lacrimis non passus acerbis 
<coripp. iust. 2.380> Condoluit miserans, et se pietate subegit 
<coripp. iust. 2.381> Legibus ultro suis(==SVIS). "aliena pecunia" dixit 
<coripp. iust. 2.382>"Reddenda est, uiuus patri qui substitit heres". 
<coripp. iust. 2.383> Thesauros fidis priuatos ferre ministris 
<coripp. iust. 2.384> Imperat. innumerae mox aduenere cateruae 
<coripp. iust. 2.385> Fortia centenis oneratae bracchia libris. 
<coripp. iust. 2.386> Deposuere umeris. turmae glomerantur in unum. 
<coripp. iust. 2.387> Et totus fuso circus resplenduit auro. 
<coripp. iust. 2.388> Tunc posita ratione palam, populoque uidente, 
<coripp. iust. 2.389> Debita persoluit genitoris, cauta recepit. 
<coripp. iust. 2.390> Gaudia quanta illic, quantus fauor! undique laetus 
<coripp. iust. 2.391> Tollitur in caelum populorum clamor ouantum. 
<coripp. iust. 2.392> Mirantur proceres, mirantur talia plebes. 
<coripp. iust. 2.393> Hinc rutili lucent chartis ardentibus ignes, 
<coripp. iust. 2.394> Hinc radiat fuluum concertans ignibus aurum. 
<coripp. iust. 2.395> Hinc chartas flammis subigunt, hinc pondere fusos 
<coripp. iust. 2.396> Exaequant solidos, et lancem pollice pulsant. 
<coripp. iust. 2.397> Tunc sinibus plenis abeunt, quaestuque laborant, 
<coripp. iust. 2.398> Elatisque oculis pro uita principis orant. 
<coripp. iust. 2.399> Largior inuentus patre est, clementior idem, 
<coripp. iust. 2.400> Qui uirtute animi mentem calcauit habendi, 
<coripp. iust. 2.401> Publica priuato cum debita redderet auro 
<coripp. iust. 2.402> Sponte sua, dominus seruis miseratus egenis. 
<coripp. iust. 2.403> Priscorum hoc uno uicit nouus omnia facto 
<coripp. iust. 2.404> Facta pius princeps. quamuis meliora sequantur, 
<coripp. iust. 2.405> Hoc primum tamen omen erat, quod nullus auorum 
<coripp. iust. 2.406> Augustos umquam cecinit fecisse priores. 
<coripp. iust. 2.407> Hinc aliud pietatis opus tam grande secutum est 
<coripp. iust. 2.408> Pro uinctis flentes nuptae uenere maritis, 
<coripp. iust. 2.409> Matres pro genitis. nescit seruare pudorem 
<coripp. iust. 2.410> Rebus in afflictis ingens dolor. immemor ibat 
<coripp. iust. 2.411> Turba sui sexus, cultu miserabilis ipso, 
<coripp. iust. 2.412> Per medios populos. postquam uenere uerendam 
<coripp. iust. 2.413> Caesaris ante casam, cunctae sua pectora durae 
<coripp. iust. 2.414> Illidunt terrae. "pius es, potes omnia" clamant. 
<coripp. iust. 2.415>"Cerne pias lacrimas, miserorum uincula solue. 
<coripp. iust. 2.416> Matribus his natos, his nuptis redde maritos. 
<coripp. iust. 2.417> Omnibus haec sit laeta dies. tua gaudia princeps 
<coripp. iust. 2.418> Nullus agat tristis. cunctorum crimina dele, 
<coripp. iust. 2.419> Gaudeat ut laetus miti sub principe mundus". 
<coripp. iust. 2.420> Has pius aspexit lacrimas, precibusque dolentum 
<coripp. iust. 2.421> Adnuit, et solui cunctos a crimine iussit 
<coripp. iust. 2.422> More dei. deus est, cui uerbo competit uno 
<coripp. iust. 2.423> Iustificare malos mediaque a morte leuare. 
<coripp. iust. 2.424> Credite simpliciter: uox haec temeraria non est. 
<coripp. iust. 2.425> Qui facit hoc, deus est: deus est in corde regentum 
<coripp. iust. 2.426> Principibus princeps quidquid deus imperat, hoc est. 
<coripp. iust. 2.427> Terrarum dominis Christus dedit omnia posse. 
<coripp. iust. 2.428> Ille est omnipotens, hic omnipotentis imago. 
<coripp. iust. 2.429> Plurima praeterea sollemni munere donans, 
<coripp. iust. 2.430> Dimissis populis arcem remeauit in altam. 
<coripp. iust. 3.1> Contigit ut princeps Augusti limina tecti.
<coripp. iust. 3.2> Quamquam festa dies sextam consumpserat horam,
<coripp. iust. 3.3> Non dulces epulas, non pocula grata petiuit,
<coripp. iust. 3.4> Ni patris primum sanctum et uenerabile corpus
<coripp. iust. 3.5> Ornatum exequiis tumulo mandaret opimis.
<coripp. iust. 3.6> Ante fores iam pompa fuit, passimque per aulam
<coripp. iust. 3.7> Porticibus longis stabat cum plebe senatus,
<coripp. iust. 3.8> Interius flentes famuli, uasa aurea mille,
<coripp. iust. 3.9> Mille columnarum species, argentea mille,
<coripp. iust. 3.10> Quae superimpositis implebant atria ceris,
<coripp. iust. 3.11> Ordine compta suo, patrum sic more parata.
<coripp. iust. 3.12> Triste ministerium lata feruebat in aula.
<coripp. iust. 3.13> Alta superpositis radiabant stramina gemmis,
<coripp. iust. 3.14> Tempore quas prisco Romana potentia cepit,
<coripp. iust. 3.15> Quas uiridis Nereus, quas protulit Indica tellus,
<coripp. iust. 3.16> Et quas Memphitica(==MEMPHI-TI-CA+) Caesar perduxit ab aula
<coripp. iust. 3.17> Quas supplex Cleopatra dedit, cum uincula fratris
<coripp. iust. 3.18> Frangeret et rupto pallens custode ueniret.
<coripp. iust. 3.19> Ex quibus aduersis cernebant fulgura mitti.
<coripp. iust. 3.20> Sed lumen, non ignis erat. lux undique fulget
<coripp. iust. 3.21> Aurea conspicui lustrans laquearia tecti.
<coripp. iust. 3.22> Tura Sabaea cremant, fragrantia mella locatis
<coripp. iust. 3.23> Infundunt pateris et odoro balsama suco.
<coripp. iust. 3.24> Centum aliae species unguentaque mira feruntur.
<coripp. iust. 3.25> Tempus in aeternum sacrum seruantia corpus.
<coripp. iust. 3.26> Supremum patri talem celebrauit honorem
<coripp. iust. 3.27> Augusto melior Iustinus Caesare princeps.
<coripp. iust. 3.28> Vt pius ingrediens corpus uenerabile uidit,
<coripp. iust. 3.29> Incubuit lacrimans, atque oscula frigida carpsit
<coripp. iust. 3.30> Diuini patris, uerbisque dolentibus inquit.
<coripp. iust. 3.31>"Nos flemus tristes, mentisque ardore dolemus.
<coripp. iust. 3.32> Tu, pater, angelicas inter, sanctissime, turmas
<coripp. iust. 3.33> Laetus abis, positoque deum iam corpore cernis,
<coripp. iust. 3.34> Et frueris meliore die sub lumine solis.
<coripp. iust. 3.35> Nox cui nulla subit. salue, pater inclite, salue.
<coripp. iust. 3.36> Aeternum, pater alme, uale". non plura moratus
<coripp. iust. 3.37> Augusti nutu tolli sublime feretrum
<coripp. iust. 3.38> Imperat, et tota populus processit ab aula,
<coripp. iust. 3.39> Maestaque funereas accendunt agmina ceras.
<coripp. iust. 3.40> Omnis in exequias sexus conuenit et aetas.
<coripp. iust. 3.41> Quis memorare potest tantae miracula pompae?
<coripp. iust. 3.42> Hinc leuitarum uenerabilis ordo canentum,
<coripp. iust. 3.43> Virgineus tonat inde chorus: uox aethera pulsat.
<coripp. iust. 3.44> Funduntur lacrimae ritu niuis: imbre madebant
<coripp. iust. 3.45> Cunctorum uestes, proprioque in fonte natabant
<coripp. iust. 3.46> Manantes oculi, uultusque sinusque rigabant.
<coripp. iust. 3.47> Attonitae matres resolutis crinibus ibant
<coripp. iust. 3.48> Ante fores aliae, tectis sublimibus illae
<coripp. iust. 3.49> Implentes altas turba stipante fenestras:
<coripp. iust. 3.50> Quantus Hyperborei uolucrum concentus in Istri
<coripp. iust. 3.51> Contrahitur ripas, gelidas quas linquere terras
<coripp. iust. 3.52> Aspera cogit hiems. glacie niuibusque coactae
<coripp. iust. 3.53> Innumerae glomerantur aues, stipantur in unum,
<coripp. iust. 3.54> Innectuntque moras, et flumina linquere nolunt.
<coripp. iust. 3.55> Transitus ob causam multi pia tura cremabant.
<coripp. iust. 3.56> Vndique currebat studio plebs maesta uidendi.
<coripp. iust. 3.57> Omnibus unus amor, iustus dolor omnibus unus
<coripp. iust. 3.58> Augebat lacrimas, et uiso funere flebant,
<coripp. iust. 3.59> Donec Apostolici subeuntes atria templi
<coripp. iust. 3.60> Inclita sacrato posuissent membra sepulcro,
<coripp. iust. 3.61> Quod pius ipse sibi puro construxerat auro.
<coripp. iust. 3.62> Postquam facta quies, totam plebs laeta per urbem
<coripp. iust. 3.63> Sacra coronatis ornauit moenia tectis.
<coripp. iust. 3.64> Pratorum spoliatur honor. nemus omne refertum
<coripp. iust. 3.65> Frugibus et glaucae frondes rapiuntur oliuae.
<coripp. iust. 3.66> Exornant postes, et arundine limina comunt,
<coripp. iust. 3.67> Festaque per cunctos tendunt uelamina uicos.
<coripp. iust. 3.68> Ludere tunc iuuenes et laudibus addere laudes
<coripp. iust. 3.69> Incipiunt, plaudunt pedibus, mollique reponunt
<coripp. iust. 3.70> Crura gradu, mirisque modis noua carmina flectunt
<coripp. iust. 3.71> Iustinum Sophiamque pios duo lumina dicunt.
<coripp. iust. 3.72> Organa, plectra, lyrae totam insonuere per urbem,
<coripp. iust. 3.73> Mille uoluptatum species, conuicia mille,
<coripp. iust. 3.74> Saltatus, risus, discursus, gaudia, plausus.
<coripp. iust. 3.75> Augustis uitam laetis clamoribus optant.
<coripp. iust. 3.76>"Post senium" dicunt "sese iuuenescere mundus
<coripp. iust. 3.77> Gaudet, et antiquae repetit primordia formae.
<coripp. iust. 3.78> Ferrea nunc abeunt atque aurea saecula surgunt
<coripp. iust. 3.79> Temporibus, Iustine, tuis, spes urbis et orbis,
<coripp. iust. 3.80> Romani iubar imperii, decus addite cunctis
<coripp. iust. 3.81> Retro principibus, cuius sapientia uictrix
<coripp. iust. 3.82> Obtinuit patrii fastigia maxima regni".
<coripp. iust. 3.83> Ingeminant Sophiae nomen, lumenque secundum
<coripp. iust. 3.84> Hanc dicunt, carmenque nouum cum plausibus addunt.
<coripp. iust. 3.85> Interea laetus sacra cum coniuge princeps
<coripp. iust. 3.86> Coeperat Augustae felicia carpere mensae
<coripp. iust. 3.87> Gaudia, regales epulas et dulcia Bacchi
<coripp. iust. 3.88> Munera, quae Sarepta ferax, quae Gaza crearat,
<coripp. iust. 3.89> Ascalon et laetis dederat quae grata colonis,
<coripp. iust. 3.90> Quaeue antiqua Tyros, quae fertilis Africa mittit,
<coripp. iust. 3.91> Quae Meroe, quae Memphis habet, quae candida Cypros:
<coripp. iust. 3.92> Quaeque ferunt ueteres maturo robore uites,
<coripp. iust. 3.93> Quas manibus propriis Ithacus plantauit Vlixes,
<coripp. iust. 3.94> Pace sub Iliaca Laertia limina seruans
<coripp. iust. 3.95> Nondum Troiani uitans discrimina belli:
<coripp. iust. 3.96> Quaeque Methymnaeis expressit cultor ab uuis:
<coripp. iust. 3.97> Pocula quae uitreo flagrabant plena Falerno.
<coripp. iust. 3.98> Prisca Palaestini miscentur dona Lyaei,
<coripp. iust. 3.99> Alba colore niuis blandoque leuissima gustu.
<coripp. iust. 3.100> Fusca dabant fuluo chrysattica uina metallo,
<coripp. iust. 3.101> Quae natura parit liquidi non indiga mellis,
<coripp. iust. 3.102> Et Garisaei permiscent munus Iacchi.
<coripp. iust. 3.103> Cuncta quis expediet, dominis quae parturit orbis,
<coripp. iust. 3.104> Romano quaequae est prouincia subdita regno?
<coripp. iust. 3.105> Haec magno luxu quamquam cumulata redundent,
<coripp. iust. 3.106> Temperie solita paruus cibus ore modesto
<coripp. iust. 3.107> Sumitur, et quantum capiat mens sobria potus
<coripp. iust. 3.108> Censura seruante modum. cura ipsa regendi
<coripp. iust. 3.109> Clementisque animus praesumere parcius escas
<coripp. iust. 3.110> Iure facit, potusque parum sapientia quaerit.
<coripp. iust. 3.111> Aurea purpureis apponunt fercula mensis
<coripp. iust. 3.112> Pondere gemmarum plus grauia(==GRA+VI-A-). pictus ubique
<coripp. iust. 3.113> Iustinianus erat. dominis pictura placebat,
<coripp. iust. 3.114> Gaudebantque sui genitoris imagine uisa
<coripp. iust. 3.115> Felices geniti. ueras ibi credere posses
<coripp. iust. 3.116> Sacras effigies, uiuasque astare putares.
<coripp. iust. 3.117> Ars et materies animas simul addere possent,
<coripp. iust. 3.118> Addendi uitam nisi ius, natura, negares.
<coripp. iust. 3.119> Ingeniis hominum post mortem uiuere fama
<coripp. iust. 3.120> Concessum est: clarum seruat sua gloria nomen.
<coripp. iust. 3.121> Ipse triumphorum per singula uasa suorum
<coripp. iust. 3.122> Barbarico historiam fieri mandauerat auro,
<coripp. iust. 3.123> Tempore quo captis iniecit uincla tyrannis
<coripp. iust. 3.124> Iustinianus ouans, quarto cum consule princeps
<coripp. iust. 3.125> Alta triumphali tereret Capitolia pompa.
<coripp. iust. 3.126> Sacris principibus iucundae fabula mensae
<coripp. iust. 3.127> De diuo genitore fuit: tum nomen honorum
<coripp. iust. 3.128> Inter delicias et dulcia pocula summis
<coripp. iust. 3.129> Laudibus attollunt, uiuumque per ora fatentur.
<coripp. iust. 3.130> Sic decessorem regnantum nullus amauit,
<coripp. iust. 3.131> Quamquam sceptra patris natus successor haberet.
<coripp. iust. 3.132> Ante oculos geniti genitor dulcissimus omni
<coripp. iust. 3.133> Tempore semper erit, semperque in corde manebit.
<coripp. iust. 3.134> Postquam diuinae sumpsere nouissima cenae
<coripp. iust. 3.135> Pocula, et excelsae siluerunt gaudia mensae,
<coripp. iust. 3.136> Contulerat quae prima dies, surrexit ab alto
<coripp. iust. 3.137> Laetus uterque toro secretaque tecta petiuit.
<coripp. iust. 3.138> Sed non in segnes soluerunt pectora somnos:
<coripp. iust. 3.139> Inuigilant animi, quibus est pia cura regendi
<coripp. iust. 3.140> Tot latos populos, duros domitare tyrannos,
<coripp. iust. 3.141> Consiliis uti, causas disponere mundi.
<coripp. iust. 3.142> Maxima pro rerum quae disposuere salute,
<coripp. iust. 3.143> Admiranda magis quam conumeranda fateri
<coripp. iust. 3.144> Humanum decet ingenium. quis carmine digno
<coripp. iust. 3.145> Tot diuinarum miracula pandere rerum
<coripp. iust. 3.146> Sufficiat? quibus haec uerbis, qua laude reponat?
<coripp. iust. 3.147> Diua Augusta fauens, sanctum et uenerabile nomen,
<coripp. iust. 3.148> Immortale bonum, nostrae Sapientia linguae,
<coripp. iust. 3.149> Auspiciis haec sacro tuis. tua uota canentem
<coripp. iust. 3.150> Respice, et oranti clemens solacia praebe.
<coripp. iust. 3.151> Septima gaudentem lux aurea uiderat orbem,
<coripp. iust. 3.152> Expellens placido brumalia frigora uerno.
<coripp. iust. 3.153> Omnia sol oriens radiis melioribus afflans
<coripp. iust. 3.154> Tranquillo gelidas tepefecerat igne pruinas.
<coripp. iust. 3.155> Gaudebant elementa simul, mollique calebant
<coripp. iust. 3.156> Temperie, uotisque suis noua Roma fremebat.
<coripp. iust. 3.157> Ornata est Augusta domus, iussuque regentis
<coripp. iust. 3.158> Acciti proceres omnes, schola quaeque palati est
<coripp. iust. 3.159> Iussa suis adstare locis. iamque ordine certo
<coripp. iust. 3.160> Turba decanorum, cursorum, in rebus agentum,
<coripp. iust. 3.161> Cumque palatinis stans candida turba tribunis
<coripp. iust. 3.162> Et protectorum numerus mandante magistro
<coripp. iust. 3.163> Omnis sacrorum uis adfuit officiorum
<coripp. iust. 3.164> Ornatu uario cultuque habituque modoque.
<coripp. iust. 3.165> Ingens excubitus diuina palatia seruans
<coripp. iust. 3.166> Porticibus longis porta condensus ab ipsa
<coripp. iust. 3.167> Murorum in morem laeuam dextramque tegebat.
<coripp. iust. 3.168> Scuta sub erectis coniungens aurea pilis.
<coripp. iust. 3.169> Ense latus cincti, praestricti crura cothurnis,
<coripp. iust. 3.170> Astabant celsi pariter, pariterque nitebant
<coripp. iust. 3.171> Extantes latis umeris durisque lacertis:
<coripp. iust. 3.172> Coniferae ueluti sacra inter flumina quercus,
<coripp. iust. 3.173> Per quas blanda fluens rauco sonat unda susurro,
<coripp. iust. 3.174> Condensam faciunt frondoso robore siluam,
<coripp. iust. 3.175> Excluduntque diem ramis, intonsaque laetae
<coripp. iust. 3.176> Attollunt capita, alta et uertice sidera pulsant.
<coripp. iust. 3.177> Et laeua dextraque acies astare uideres,
<coripp. iust. 3.178> Multaque ancipites splendescere luce bipennes,
<coripp. iust. 3.179> Terribiles aetate pares. imitatur Olympum
<coripp. iust. 3.180> Officiis Augusta domus. sic omnia clara,
<coripp. iust. 3.181> Sic numeris bene compta suis, ita luce corusca
<coripp. iust. 3.182> Aurea conuexi ueluti rutilantia caeli
<coripp. iust. 3.183> Sidera mensura, numeris et pondere cursus
<coripp. iust. 3.184> Perficiunt librata suo, stabilique recessu
<coripp. iust. 3.185> Firma manent, unumque iubar super omnia fulget;
<coripp. iust. 3.186> Omnia succumbunt flammis melioribus astra
<coripp. iust. 3.187> Et quo tecta latent, regis pascuntur ab igne.
<coripp. iust. 3.188> Hac se magnarum Romana potentia rerum
<coripp. iust. 3.189> Lege tenens medias inter super omnia gentes
<coripp. iust. 3.190> Regna micat claro tantum uni subdita caelo.
<coripp. iust. 3.191> Atria praelargis extant altissima tectis,
<coripp. iust. 3.192> Sole metallorum splendentia, mira paratu
<coripp. iust. 3.193> Et facie plus mira loci, cultuque superba.
<coripp. iust. 3.194> Nobilitat medios sedes Augusta penates,
<coripp. iust. 3.195> Quattuor eximiis circumuallata columnis.
<coripp. iust. 3.196> Quas super ex liquido praefulgens cymbius auro
<coripp. iust. 3.197> Immodico simulans conuexi climata caeli,
<coripp. iust. 3.198> Immortale caput soliumque sedentis obumbrat
<coripp. iust. 3.199> Ornatum gemmis, auroque ostroque superbum.
<coripp. iust. 3.200> Quattuor in sese nexos curuauerat arcus.
<coripp. iust. 3.201> Par laeuam dextramque tenens Victoria partem
<coripp. iust. 3.202> Altius erectis pendebat in aera pinnis,
<coripp. iust. 3.203> Laurigeram gestans dextra fulgente coronam.
<coripp. iust. 3.204> Mira pauimentis stratisque tapetibus ampla
<coripp. iust. 3.205> Planities, longoque sedilia compta tenore
<coripp. iust. 3.206> Clara superpositis ornabant atria uelis.
<coripp. iust. 3.207> Vela tegunt postes. custodes ardua seruant
<coripp. iust. 3.208> Limina, et indignis intrare uolentibus obstant
<coripp. iust. 3.209> Condensi numeris, fastu nutuque tremendi.
<coripp. iust. 3.210> Postquam dispositis ornata palatia turmis
<coripp. iust. 3.211> Officia explerunt, adytis radiauit ab imis
<coripp. iust. 3.212> Inclita lux, et consistoria tota repleuit.
<coripp. iust. 3.213> Egreditur princeps magno comitante senatu
<coripp. iust. 3.214> Adfuit obsequio castorum turba uirorum.
<coripp. iust. 3.215> Illis summa fides et plena licentia sacris
<coripp. iust. 3.216> Deseruire locis atque aurea fulcra parare,
<coripp. iust. 3.217> Regales mensas epulis onerare superbis,
<coripp. iust. 3.218> Conseruare domum sanctumque intrare cubile.
<coripp. iust. 3.219> Internas munire fores, uestesque parare.
<coripp. iust. 3.220> Armiger interea domini uestigia lustrans,
<coripp. iust. 3.221> Eminet excelsus super omnia uertice Narses
<coripp. iust. 3.222> Agmina, et Augustam cultu praefulgurat aulam
<coripp. iust. 3.223> Comptus caesarie, formaque insignis et ore.
<coripp. iust. 3.224> Aureus omnis erat, cultuque habituque modestus,
<coripp. iust. 3.225> Et morum probitate placens, uirtute uerendus,
<coripp. iust. 3.226> Fulmineus, cautus, uigilans noctesque diesque
<coripp. iust. 3.227> Pro rerum dominis, et honora luce coruscus:
<coripp. iust. 3.228> Matutina micans ut caelo stella sereno
<coripp. iust. 3.229> Auratis radiis argentea sidera uincit
<coripp. iust. 3.230> Vicinumque diem claro praenuntiat igne.
<coripp. iust. 3.231> Vt laetus princeps solium conscendit in altum
<coripp. iust. 3.232> Membraque purpurea praecelsus ueste locauit.
<coripp. iust. 3.233> Legatos Auarum iussos intrare magister
<coripp. iust. 3.234> Ante fores primus diuinae nuntiat aulae
<coripp. iust. 3.235> Orantes sese uestigia sacra uidere
<coripp. iust. 3.236> Clementis domini, quos uoce et mente benignus
<coripp. iust. 3.237> Imperat admitti. miratur barbara pubes
<coripp. iust. 3.238> Ingressus primos immensa atque atria lustrans
<coripp. iust. 3.239> Ingentes astare uiros. scuta aurea cernunt,
<coripp. iust. 3.240> Pilaque suspiciunt alto splendentia ferro
<coripp. iust. 3.241> Aurea et auratos conos cristasque rubentes.
<coripp. iust. 3.242> Horrescunt lanceas(==LANCE.AS) saeuasque instare secures,
<coripp. iust. 3.243> Ceteraque egregiae spectant miracula pompae,
<coripp. iust. 3.244> Et credunt aliud Romana palatia caelum.
<coripp. iust. 3.245> Spectari gaudent, hilaresque intrare uideri.
<coripp. iust. 3.246> Non secus Hyrcanae quotiens spectacula tigres
<coripp. iust. 3.247> Dat populis noua Roma suis. ductore magistro
<coripp. iust. 3.248> Non solita feritate fremunt, sed margine toto
<coripp. iust. 3.249> Intrantes plenum populorum milia circum
<coripp. iust. 3.250> Suspiciunt, magnoque metu mitescere discunt:
<coripp. iust. 3.251> Deponunt rabiem, gaudent fera uincla subire.
<coripp. iust. 3.252> Per medios intrare locos, ipsumque superbae
<coripp. iust. 3.253> Quod spectantur amant, caueam turbasque fauentes
<coripp. iust. 3.254> Lustrant, et pronae solium regnantis adorant.
<coripp. iust. 3.255> Verum ut contracto patuerunt intima uelo
<coripp. iust. 3.256> Ostia, et aurati micuerunt atria tecti,
<coripp. iust. 3.257> Caesareumque caput diademate fulgere sacro
<coripp. iust. 3.258> Tergazis suspexit Auar, ter poplite flexo
<coripp. iust. 3.259> Pronus adorauit, terraeque affixus inhaesit.
<coripp. iust. 3.260> Hunc Auares alii simili terrore secuti
<coripp. iust. 3.261> In facies cecidere suas, stratosque tapetas
<coripp. iust. 3.262> Fronte terunt, longisque implent spatiosa capillis
<coripp. iust. 3.263> Atria et Augustam membris immanibus aulam.
<coripp. iust. 3.264> Vt clemens princeps legatos surgere iussit
<coripp. iust. 3.265> Officia stratos iussu monituque iubentis
<coripp. iust. 3.266> Erexere uiros. "quod poscitis", ore sereno
<coripp. iust. 3.267> Clementer regnator ait "memorate, docete.
<coripp. iust. 3.268> Et, uestri regis quae sit legatio, ferte".
<coripp. iust. 3.269> Haec postquam princeps tranquilla uoce profatus,
<coripp. iust. 3.270> Crudus et asper Auar dictis sic coepit acerbis.
<coripp. iust. 3.271>"Rex Auarum Cagan debellans intima mundi
<coripp. iust. 3.272> Famosos strauit magna uirtute tyrannos,
<coripp. iust. 3.273> Innumeros populos et fortia regna subegit,
<coripp. iust. 3.274> Cuius Threicium potis est exercitus Hebrum
<coripp. iust. 3.275> Exhausto siccare lacu fluuiumque bibendo
<coripp. iust. 3.276> Nudare et nondum plene satiatus abire,
<coripp. iust. 3.277> Quem Persae timuere feri, genibusque minantis
<coripp. iust. 3.278> Admouere manus: pacem meruere precando.
<coripp. iust. 3.279> Ni fieret, frustra celsis Babylonia muris
<coripp. iust. 3.280> Cincta foret, dominosque Auares nunc Parthia ferret.
<coripp. iust. 3.281> Rupimus Euphraten, gelidos superauimus amnes,
<coripp. iust. 3.282> Hibernasque niues cursus qua frenat aquarum
<coripp. iust. 3.283> Frigus et omnigenis fit durior unda metallis.
<coripp. iust. 3.284> Vidimus extensos uitrea testudine pontes
<coripp. iust. 3.285> Stagna lacus fluuiosque super fontesque iacere.
<coripp. iust. 3.286> In silicis morem uel stratae marmore terrae
<coripp. iust. 3.287> Cognatos latices laticum concreta tegebant.
<coripp. iust. 3.288> Plaustra super solidas stridentia duximus undas.
<coripp. iust. 3.289> Illic uoluentum uestigia nulla rotarum,
<coripp. iust. 3.290> Aerea nec solitos labens dedit orbita sulcos,
<coripp. iust. 3.291> Nec fragilis potuit crystalli forma noceri
<coripp. iust. 3.292> Praesolido stringente gelu, fremituque sonorum
<coripp. iust. 3.293> Cornipedum liquidos caua terruit ungula campos
<coripp. iust. 3.294> Insanum uoluens strepitum. calcauimus imbrem,
<coripp. iust. 3.295> Iuimus in fluctus sicco pede. praebuit amplas
<coripp. iust. 3.296> Nix spatiosa uias. praeduris gentibus acre
<coripp. iust. 3.297> Intulimus bellum. pars altera castra locauit.
<coripp. iust. 3.298> Miscuimus pugnas, munitas cepimus urbes,
<coripp. iust. 3.299> Firmaque diruptis deiecimus oppida muris.
<coripp. iust. 3.300> Nunc ripas Scythici uictor rex contigit Istri,
<coripp. iust. 3.301> Densaque per latos figens tentoria campos
<coripp. iust. 3.302> Ad tua nos, princeps, haec splendida moenia misit.
<coripp. iust. 3.303> Annua praelargi patris solacia uestri
<coripp. iust. 3.304> Sumere tempus adest. sanctus quae praebuit ille,
<coripp. iust. 3.305> Vos etiam praebere decet. si foedera pacis
<coripp. iust. 3.306> Intemerata tibi, si mauis pacta manere,
<coripp. iust. 3.307> Debita quaerenti transmittes munera regi".
<coripp. iust. 3.308> Talia iactantem, nulla commotus in ira,
<coripp. iust. 3.309> Tranquillus princeps oculis pietate serenis
<coripp. iust. 3.310> Aspexit iuuenem, placidoque haec edidit ore.
<coripp. iust. 3.311>"Quantum est legatis concessa licentia fandi,
<coripp. iust. 3.312> Tantum legatos animo decet esse modestos
<coripp. iust. 3.313> Et uitae probitate graues; quique ordine possint
<coripp. iust. 3.314> Scire locis humiles quibus et quibus ora superbi
<coripp. iust. 3.315> Expediant, nostramque petant quod mitiget iram,
<coripp. iust. 3.316> Prospiciantque suae poscentes foedera uitae.
<coripp. iust. 3.317> Quod tua uentosis inflata superbia uerbis
<coripp. iust. 3.318> Iactitat, ignauae mentis deformia nudat.
<coripp. iust. 3.319> Quid profugos laudas, famaque attollis inani
<coripp. iust. 3.320> Extorrem populum? quae fortia regna subegit,
<coripp. iust. 3.321> Effera gens Auarum proprias defendere terras
<coripp. iust. 3.322> Non potuit, sedesque suas fugitiua reliquit.
<coripp. iust. 3.323> Tu uelut ignaris falsis rumoribus audes
<coripp. iust. 3.324> Vana loqui, turpique dolo noua somnia fingis.
<coripp. iust. 3.325> Quod tibi nunc uisum est uestro assignare labori,
<coripp. iust. 3.326> Militibus nostris ludo solet esse diurno.
<coripp. iust. 3.327> Hoc studium dominis, ea sunt sua seria seruis.
<coripp. iust. 3.328> Sanctum hoc imperium toto sic floruit orbe,
<coripp. iust. 3.329> Bella gerens pacemque tuens. nos more parentum
<coripp. iust. 3.330> Pacem diligimus, numquam fera bella timemus.
<coripp. iust. 3.331> Pax est subiectis, pereunt per bella superbi.
<coripp. iust. 3.332> Parcimus innocuis, sonti non parcimus ulli.
<coripp. iust. 3.333> Res Romana dei est, terrenis non eget armis.
<coripp. iust. 3.334> Iure pio uiuit: bellum non ingerit ultro,
<coripp. iust. 3.335> Suscipit illatum. uel si seruire negabunt
<coripp. iust. 3.336> Ingratae gentes, primum tamen admonet hostes
<coripp. iust. 3.337> More gubernandi. monitus qui suscipit istos,
<coripp. iust. 3.338> Viuit et a nobis meritos expectat honores.
<coripp. iust. 3.339> Quisquis amat pacem, tutus sub pace manebit:
<coripp. iust. 3.340> Et qui bella uolunt, bellorum clade peribunt.
<coripp. iust. 3.341> Gens quaecumque ausa est Romana lacessere signa,
<coripp. iust. 3.342> Horruit extinctas inopino fulmine turmas,
<coripp. iust. 3.343> Innumeros cecidisse suos, regesque superbos
<coripp. iust. 3.344> Vidit sub nostris humiles fractosque triumphis.
<coripp. iust. 3.345> Ergo signa meis Cagan contraria signis
<coripp. iust. 3.346> Ferre parat, lituosque mihi camposque minatur
<coripp. iust. 3.347> Gens Auarum, ni pacta damus? terrore putatis
<coripp. iust. 3.348> Id nostrum fecisse patrem, miseratus egenis
<coripp. iust. 3.349> Et profugis quod dona dedit? pietate regendi
<coripp. iust. 3.350> Hoc facimus, gratisque dari prouisa iubemus.
<coripp. iust. 3.351> Nostra manus larga est, non prodiga: perdere nescit.
<coripp. iust. 3.352> Iure suas dispensat opes, quo continet orbem.
<coripp. iust. 3.353> Sponte damus dignis, indignis sponte negamus.
<coripp. iust. 3.354> Tu numeros numeris et uires uiribus audes
<coripp. iust. 3.355> Exaequare meis. nostris non fidimus armis,
<coripp. iust. 3.356> Quamquam ductores, numeri fortesque tribuni,
<coripp. iust. 3.357>"Subiecti reges et gentes rebus abundent
<coripp. iust. 3.358> Quot caelum guttas mittit, quot litus harenas.
<coripp. iust. 3.359> Quod super est, unumque meum speciale leuamen,
<coripp. iust. 3.360> Imperii deus est uirtus et gloria nostri,
<coripp. iust. 3.361> A quo certa salus, sceptrum datur atque potestas:
<coripp. iust. 3.362> Qui populos clemens super omnia regna Latinos
<coripp. iust. 3.363> Constituit, pacemque suam commendat amari:
<coripp. iust. 3.364> Cuius spe fruimur, cuius uirtute superbos
<coripp. iust. 3.365> Deicimus, cuius populos pietate tuemur;
<coripp. iust. 3.366> Qui nostros auget mira uirtute triumphos.
<coripp. iust. 3.367> Ipsius laudamus opus solumque timemus;
<coripp. iust. 3.368> Hunc unum colimus, rerum dominumque fatemur.
<coripp. iust. 3.369> Cognoscant Auares, quoniam deus omnium hic est.
<coripp. iust. 3.370> Fastus non patimur. gentes seruire uolentes
<coripp. iust. 3.371> Suscipimus, donisque humiles et honore leuamus.
<coripp. iust. 3.372> Quisque suas mensuret opes uiresque suorum,
<coripp. iust. 3.373> Cum quis bella gerat, sub qua spe sumpserit arma.
<coripp. iust. 3.374> Diuinum sibimet plus consulat unde petatur
<coripp. iust. 3.375> Auxilium. poterint si numina uana potentem
<coripp. iust. 3.376> Oppugnare deum, si possunt sponte uenire
<coripp. iust. 3.377> Persculpti lapides, surdae mutaeque figurae,
<coripp. iust. 3.378> Monstraque, quae uariis extant conflata metallis,
<coripp. iust. 3.379> Si caelo tellus bellum mouet, arma feretis
<coripp. iust. 3.380> Vos armis aduersa meis. si, barbare, nescis,
<coripp. iust. 3.381> Quid uirtus Romana potest, antiqua require,
<coripp. iust. 3.382> Quae proaui, patres et aui potuere Latini.
<coripp. iust. 3.383> Quid noster senior potuit pater, inscie, disce,
<coripp. iust. 3.384> Sub quo Vandalici ceciderunt strage tyranni
<coripp. iust. 3.385> Edomitique Getae, pubes Alamannica, Franci
<coripp. iust. 3.386> Totque aliae gentes, famosaque regna per orbem
<coripp. iust. 3.387> Ardua sub nostris flectentia colla triumphis
<coripp. iust. 3.388> Suscepere iugum, mentes animosque dedere
<coripp. iust. 3.389> Seruitio, nobisque manent ex hoste fideles.
<coripp. iust. 3.390> En Sultan nostra seruire paratus in aula
<coripp. iust. 3.391> Legatos nobis et plurima munera mittit.
<coripp. iust. 3.392> Quos contra ingratos offendimus, arma paramus.
<coripp. iust. 3.393> Obstamus dominis, profugis damus ostia seruis?
<coripp. iust. 3.394> Legibus hoc nostris non conuenit. arguo factum.
<coripp. iust. 3.395> Indignis praebemus opem. Caganque timeri
<coripp. iust. 3.396> Se putat, et bello mea signa lacessere temptat?
<coripp. iust. 3.397> Ite, licet. campos acies et castra parate,
<coripp. iust. 3.398> Signorumque duces certo sperate meorum.
<coripp. iust. 3.399> Contremuit stupefactus Auar, magnoque timore
<coripp. iust. 3.400> Diriguit. siccis uox umida faucibus haesit,
<coripp. iust. 3.401> Turbatusque malis Augusta ab sede recessit.
<coripp. iust. 3.402> Cetera consiliis quae princeps prouidus altis
<coripp. iust. 3.403> Disposuit, uerbis fateor comprendere nullus
<coripp. iust. 3.404> Sufficit, et pleni tenor est in fine libelli.
<coripp. iust. 3.405> Haec dilata parum, non praetereunda relinquo.
<coripp. iust. 3.406> Quaeque suis aptata locis, rerumque fauorem,
<coripp. iust. 3.407> In quantum potis est, deuota mente notabo.
<coripp. iust. 4.1> Iam uicina dies spectandi consulis omnes 
<coripp. iust. 4.2> Vrguebat turmas arcus statione replere 
<coripp. iust. 4.3> Et loca, quae populis praefectus deputat urbis, 
<coripp. iust. 4.4> Consultor legum libertatisque tuendae 
<coripp. iust. 4.5> Dispositor, iusti uindex, corrector iniqui, 
<coripp. iust. 4.6> Censuram grauitate regens, multoque rigore 
<coripp. iust. 4.7> Terribilis, mitique magis pietate tremendus. 
<coripp. iust. 4.8> Tunc partes munire suas spatiumque parare 
<coripp. iust. 4.9> Accelerant; medioque fori, qua diuite dextra 
<coripp. iust. 4.10> Egrediens princeps sacra trabeatus ab aula 
<coripp. iust. 4.11> Diuitias uulgo, sollemni munere donans, 
<coripp. iust. 4.12> More niuis sparsurus erat, noua fabrica surgit. 
<coripp. iust. 4.13> Turbatur tota lignorum uenditor urbe 
<coripp. iust. 4.14> Emptorum numero. studio ruit agmen emendi. 
<coripp. iust. 4.15> Robora siluarum tunc plaustra gementia ducunt 
<coripp. iust. 4.16> Magnis ponderibus tractu stridente rotarum. 
<coripp. iust. 4.17> Explicitae moles; nec sufficit arida tantum 
<coripp. iust. 4.18> Ligni materies: ratibus tunc ire per urbes 
<coripp. iust. 4.19> Finitimas, ferro uirides succidere siluas. 
<coripp. iust. 4.20> Rarescunt luci, campi spoliantur opaci, 
<coripp. iust. 4.21> Arboribus ferrum sedit, gemit undique fessus 
<coripp. iust. 4.22> Concisor nemorum, crebrisque securibus ictus 
<coripp. iust. 4.23> Congeminant. nidis uolucres fugere relictis, 
<coripp. iust. 4.24> Horrescunt sua lustra ferae, dulcesque latebras 
<coripp. iust. 4.25> Linquunt. concussae penitus tremuere cauernae, 
<coripp. iust. 4.26> Immissamque timent tenebrosa cubilia lucem. 
<coripp. iust. 4.27> Densa per antiquas discurrunt agmina siluas 
<coripp. iust. 4.28> More apium, quas uer tepidum noua condere castra 
<coripp. iust. 4.29> Et munire fauos ceris iubet. aethere capto 
<coripp. iust. 4.30> Densa per herbosos errant examina campos, 
<coripp. iust. 4.31> Floribus insidunt uariis, roremque madentem 
<coripp. iust. 4.32> Ore legunt onerantque umeros, cerasque liquentes 
<coripp. iust. 4.33> Conficiunt, dulcesque lares in pumice figunt. 
<coripp. iust. 4.34> Incumbunt operi, gratisque laboribus instant. 
<coripp. iust. 4.35> Protinus omnigeni caeduntur robora ligni, 
<coripp. iust. 4.36> Quaeque suis aptanda locis: durissima costas, 
<coripp. iust. 4.37> Mollia dant tabulas. quadrata caesa bipenni 
<coripp. iust. 4.38> Fraxinus, et crebris cadit ictibus ardua pinus, 
<coripp. iust. 4.39> Tunc fagi dulces et suco taxus amaro, 
<coripp. iust. 4.40> Iliceaeque trabes fortes et pallida buxus 
<coripp. iust. 4.41> Pulchra magis pallore suo. cecidere securi 
<coripp. iust. 4.42> Antiquae quercus et amictae uitibus ulmi, 
<coripp. iust. 4.43> Cedrus olens, solidum numquamque natabile robur, 
<coripp. iust. 4.44> Aesculus, alnus, acer, terebinthus, populus, ornus. 
<coripp. iust. 4.45> In tenues tabulas abies montana secatur, 
<coripp. iust. 4.46> Iuniperi tiliaeque leues et odora cupressus. 
<coripp. iust. 4.47> Mille secant in frusta trabes: tonat aerea pulsans 
<coripp. iust. 4.48> Malleus, et tractae strident scabredine serrae, 
<coripp. iust. 4.49> Curuaque percusso longe sonat ascia ligno. 
<coripp. iust. 4.50> Tanta nec Inachides secuerunt robora plebes, 
<coripp. iust. 4.51> Armatas classes ratibus cum mille pararent. 
<coripp. iust. 4.52> Illa prius laetae spectacula praebuit urbi 
<coripp. iust. 4.53> Fabrica. mirantur populi, studioque uidendi 
<coripp. iust. 4.54> Omnis concurrens sexus ueniebat et aetas. 
<coripp. iust. 4.55> Roboribus flexis teretes curuauerat arcus 
<coripp. iust. 4.56> Artificum praedocta manus, trabibusque cauatis 
<coripp. iust. 4.57> Affigens tabulas pendentes struxerat aedes, 
<coripp. iust. 4.58> Quattuor informans molem stationibus unam, 
<coripp. iust. 4.59> Buxea populeis aptans capitella columnis 
<coripp. iust. 4.60> Materiaque ipsa bases firmauerat imas: 
<coripp. iust. 4.61> Omnia roboribus sternunt loca plana politis. 
<coripp. iust. 4.62> Coniungunt tabulas et ferri nexibus artant, 
<coripp. iust. 4.63> Quae pondus strepitusque uirum motusque fauentis 
<coripp. iust. 4.64> Ferre queant populi. cunctorum terga locorum 
<coripp. iust. 4.65> Alternumque latus conclusit sectile lignum, 
<coripp. iust. 4.66> Vndique munimen, decus et tutamina praebens. 
<coripp. iust. 4.67> Disposuere gradus, quis staret in ordine longo 
<coripp. iust. 4.68> Diuisum in turmas atque in sua corpora uulgus, 
<coripp. iust. 4.69> Posset ut exertas ad munera tendere palmas, 
<coripp. iust. 4.70> Liberius spectare oculis manibusque fauere, 
<coripp. iust. 4.71> Et donis aptare sinus, quae plurima consul 
<coripp. iust. 4.72> In plebes missurus erat, palmasque capaces 
<coripp. iust. 4.73> Tendere, quo ueniens late pluat aureus imber. 
<coripp. iust. 4.74> Vt labor artificum perfecta mole quieuit, 
<coripp. iust. 4.75> Atque operis tanti nituit decus, omnia late, 
<coripp. iust. 4.76> Quae modo lignorum squalebant fragmine, mundant, 
<coripp. iust. 4.77> Exornantque locos, et festa fronde coronant 
<coripp. iust. 4.78> Partes quique suas. fixis tabulata uirebant 
<coripp. iust. 4.79> Palmarum ramis et amicae pacis oliuae. 
<coripp. iust. 4.80> Cuncta triumphalis pendentia culmina laurus 
<coripp. iust. 4.81> Comit et amplectens foliis felicibus ambit. 
<coripp. iust. 4.82> Quos illic ludos, quae feria uulgus habebat! 
<coripp. iust. 4.83> Ludere nunc alios, alios spectare uideres 
<coripp. iust. 4.84> Mille uoluptatum species. uelamina tendunt, 
<coripp. iust. 4.85> Vt loca quaeque decent. ut plus mirentur, obumbrant. 
<coripp. iust. 4.86> Quod uulgo est, uile est: quidquid latet, extat, honorat; 
<coripp. iust. 4.87> Quodque magis tegitur, pretii maioris habetur. 
<coripp. iust. 4.88> Tunc interclusos nulli transire sub arcus 
<coripp. iust. 4.89> Concessum est: cunctis medio uia lata patere. 
<coripp. iust. 4.90> Lux octaua nouo nascentis lumine Christi 
<coripp. iust. 4.91> In se uoluentis uestigia flexerat anni; 
<coripp. iust. 4.92> More suo currens totum compleuerat orbem 
<coripp. iust. 4.93> Circulus alterius referens de fine dierum 
<coripp. iust. 4.94> Principium, teretemque rotam nouus ordine mensum 
<coripp. iust. 4.95> Vrguebat numerus. totum qua uoluitur aeuum 
<coripp. iust. 4.96> Et finit sine fine dies. iubar axe sereno 
<coripp. iust. 4.97> Emicuit, uotisque pii sese obtulit orbis, 
<coripp. iust. 4.98> Laetificans cunctas felici lumine terras. 
<coripp. iust. 4.99> Clara coruscantem lux auxerat altera lucem, 
<coripp. iust. 4.100> Cum terris gaudente polo prodibat uterque, 
<coripp. iust. 4.101> Sol radians et consul ouans. noua Roma nitebat, 
<coripp. iust. 4.102> Certabantque ipsi iucunda palatia caelo. 
<coripp. iust. 4.103> Dona kalendarum, quorum est ea cura, parabant 
<coripp. iust. 4.104> Officia, et turmis implent felicibus aulam. 
<coripp. iust. 4.105> Conuectant rutilum sportisque capacibus aurum 
<coripp. iust. 4.106> Accumulant, onerantque locos, quibus altior ipsa 
<coripp. iust. 4.107> Sella triumphalis firma statione locata 
<coripp. iust. 4.108> Iam fuerat, nondum claro tunc consule plena. 
<coripp. iust. 4.109> Hinc uetus argentum formas speciesque nouatum 
<coripp. iust. 4.110> In uarias, pressum titulis sculptumque figuris 
<coripp. iust. 4.111> Excelsis portant umeris, magnisque laborant 
<coripp. iust. 4.112> Ponderibus, cistaeque graues funduntur in unum: 
<coripp. iust. 4.113> Vtraque materies in magnos surgit aceruos. 
<coripp. iust. 4.114> Aedibus in magnis miro constructa paratu 
<coripp. iust. 4.115> Extabat sedes, auro gemmisque superba, 
<coripp. iust. 4.116> Lumen habens sine sole suum; illustratque propinquos 
<coripp. iust. 4.117> Gemmarum natura locos, rerumque colores 
<coripp. iust. 4.118> Mutans et Phoebi radios fulgentis obumbrans. 
<coripp. iust. 4.119> Miscentur teretes quadris, uiridantibus albae. 
<coripp. iust. 4.120> Chrysolithi mireque micant, flammasque pyropos 
<coripp. iust. 4.121> Afflans et propria depellens luce tenebras. 
<coripp. iust. 4.122> Hanc prius in media, quam sol procederet, aula 
<coripp. iust. 4.123> Auratis gradibus sacrisque tapetibus altam 
<coripp. iust. 4.124> Conscendit princeps trabea succinctus auita, 
<coripp. iust. 4.125> Regalem ditans Augusta fronte coronam, 
<coripp. iust. 4.126> Censuramque piam seruans grauitate resedit 
<coripp. iust. 4.127> Caesareos augens habitus ritusque Gabinos. 
<coripp. iust. 4.128> Cuius Hydaspeis radiabat purpura gemmis 
<coripp. iust. 4.129> Vincens luce diem, plus maiestate sedentis 
<coripp. iust. 4.130> Lucidior meliorque sui. primumque senatus 
<coripp. iust. 4.131> Pronus adorauit "uincas, Iustine" perorans. 
<coripp. iust. 4.132>"Consule te felix, te principe floreat orbis. 
<coripp. iust. 4.133> Salue, Augustorum numeri non ordine prime, 
<coripp. iust. 4.134> Sed meriti, largitor opum, largitor honorum, 
<coripp. iust. 4.135> Libertatis apex, mundi caput, unica uirtus 
<coripp. iust. 4.136> Et rerum manifesta salus, reparator opimi 
<coripp. iust. 4.137> Nominis. antiqui redeunt noua saecula fasti. 
<coripp. iust. 4.138> Augusti priscum renouasti Caesaris aeuum, 
<coripp. iust. 4.139> Clarius est meliusque tuum. tua gaudia tecum 
<coripp. iust. 4.140> Hinc uester primus feliciter excipit annus, 
<coripp. iust. 4.141> Votaque plura tuis celebret noua Roma triumphis". 
<coripp. iust. 4.142> Inde senatorum sacro recitantur ab albo 
<coripp. iust. 4.143> Nomina, conscripti patres qua uoce citati 
<coripp. iust. 4.144> Accedunt hilares, subeuntque altissima sedis 
<coripp. iust. 4.145> Culmina, praetendunt dextras, et praemia sumunt 
<coripp. iust. 4.146> Consulis et mundi domini, donisque superbi 
<coripp. iust. 4.147> Fuluo plena ferunt argentea uasa metallo. 
<coripp. iust. 4.148> Qualia fecundi conuectant munera campi 
<coripp. iust. 4.149> Agricolae, cum prata uirent, plenisque canistris 
<coripp. iust. 4.150> Lilia cana ferunt, mediumque intermicat aurum 
<coripp. iust. 4.151> Floris odoriferi. primordia fertilis anni 
<coripp. iust. 4.152> Ferre domum gaudent, postesque et limina comunt, 
<coripp. iust. 4.153> Et sua placandis nectunt donaria templis. 
<coripp. iust. 4.154> Tunc oratorum geminae facundia linguae 
<coripp. iust. 4.155> Egregias cecinit sollemni munere laudes 
<coripp. iust. 4.156> Consulis Augusti. dignis fortuna fauorem 
<coripp. iust. 4.157> Praebuit, et iustis successit gratia dictis. 
<coripp. iust. 4.158> O fortunati, quibus est ex rebus abundans 
<coripp. iust. 4.159> Laudum materies! quid non laudabile dicunt, 
<coripp. iust. 4.160> Qui uitam, tanti qui principis acta reponunt! 
<coripp. iust. 4.161> Quis fuit ille fragor? tantus fauor unde repertus? 
<coripp. iust. 4.162> Tot laudatorum numerus? quibus artibus usi 
<coripp. iust. 4.163> Et quibus ingeniis? quanto conamine nisi 
<coripp. iust. 4.164> Tunc phaleris phaleras et laudibus addere laudes? 
<coripp. iust. 4.165> Non potuere tamen sanctae miracula uitae 
<coripp. iust. 4.166> Ordinibus numerare suis. diuina referre 
<coripp. iust. 4.167> Nec uirtus hominum nec sensus sufficit ullus. 
<coripp. iust. 4.168> Fontis Niliaci si quisquam aut hauriat undas 
<coripp. iust. 4.169> Et bibat, aut bibulis riuos inducat harenis: 
<coripp. iust. 4.170> Ipse quidem satiatur aquis, satiantur et agri, 
<coripp. iust. 4.171> Si quos ille rigat; fontes et flumina replet, 
<coripp. iust. 4.172> Et praebet largas haurire uolentibus undas; 
<coripp. iust. 4.173> Quae circa dominos habemus(==HA+BE+MUS) uota, probamus, 
<coripp. iust. 4.174> Dum canimus colimusque pios, ueneramur ouantes. 
<coripp. iust. 4.175> Quos dum laudamus, laudem de laude meremur, 
<coripp. iust. 4.176> Et fruimur maiore bono. nam diua propago 
<coripp. iust. 4.177> Humanae nil laudis eget, sed uota clientum 
<coripp. iust. 4.178> Pensat, deuotosque sibi pietate coronat. 
<coripp. iust. 4.179> Fertilis hic Augusta manus felixque uideri 
<coripp. iust. 4.180> Plus uoluit(==VOLUIT), nullumque suo praeferre fauori. 
<coripp. iust. 4.181> Namque illos donis conscriptis patribus aequos 
<coripp. iust. 4.182> Esse dedit, cum distet honor. uigilantia noctis 
<coripp. iust. 4.183> Hoc meruit carisque fauens sapientia Musis. 
<coripp. iust. 4.184> Doctior et princeps nouit, quod littera rerum 
<coripp. iust. 4.185> Pars magna est magnusque labor scribentibus instat. 
<coripp. iust. 4.186> Protinus officiis summam tutantibus aulam, 
<coripp. iust. 4.187> Ordinibus propriis et prisco more notatis, 
<coripp. iust. 4.188> Perque scholas turmasque uocans, pia praemia gaudens 
<coripp. iust. 4.189> Praebuit, et fidos opibus ditauit alumnos 
<coripp. iust. 4.190> Pro meritis gradibusque suis. idem inclitus omnes 
<coripp. iust. 4.191> Nutrierat, uiuoque etiam genitore regebat. 
<coripp. iust. 4.192> Natus in imperio, media nutritus in aula 
<coripp. iust. 4.193> Inter alumnorum numeros coetusque fideles, 
<coripp. iust. 4.194> Nomina cunctorum, cunctorum nouerat actus, 
<coripp. iust. 4.195> Omnes mitis amans, omnes pietate paterna 
<coripp. iust. 4.196> Semper alens semperque monens. rituque regendi 
<coripp. iust. 4.197> Continet ipse suos nutritque fouetque clientes: 
<coripp. iust. 4.198> Prouidus ut pastor, longo qui tempore tauros 
<coripp. iust. 4.199> Lanigerosque greges herbosis pauit in agris, 
<coripp. iust. 4.200> Omnia quae posuit taurorum nomina nouit; 
<coripp. iust. 4.201> Crescere dilectum gaudet pecus, intrat ouile, 
<coripp. iust. 4.202> Discernit teneros et in unum congregat agnos 
<coripp. iust. 4.203> Nomina nota uocans: audita uoce sequuntur; 
<coripp. iust. 4.204> Agnoscunt dominum, pulsantque balatibus auras, 
<coripp. iust. 4.205> Atque auidi sumunt uirides, quas attulit, herbas. 
<coripp. iust. 4.206> Interea populus totas compleuerat aedes, 
<coripp. iust. 4.207> Ornatas nexis diuersa ex fronde coronis. 
<coripp. iust. 4.208> Serica per cunctas pendebant uela columnas. 
<coripp. iust. 4.209> Perque arcus uicosque omnes astabat utraque 
<coripp. iust. 4.210> Parte fauens uulgus, palmasque sinusque parabat. 
<coripp. iust. 4.211> Consulis aduentum summa tardantis in aula 
<coripp. iust. 4.212> Expectant, penduntque moras, causasque morarum 
<coripp. iust. 4.213> Inquirunt, oculosque omnes ad regia tollunt 
<coripp. iust. 4.214> Limina, processumque Augusti consulis optant: 
<coripp. iust. 4.215> Haut secus ut Libyci terra sitiente coloni 
<coripp. iust. 4.216> Nubila suspiciunt, moto cum fulgura caelo 
<coripp. iust. 4.217> Prima micant, crebroque tonans Notus implicat aethram, 
<coripp. iust. 4.218> Ruricolum siccos discurrit turba per agros 
<coripp. iust. 4.219> Spe pluuiae, mundantque locos, aditusque uiarum 
<coripp. iust. 4.220> Librant, et cursus omnes moderantur aquarum, 
<coripp. iust. 4.221> Vnde fluant liquidi per prata uirentia riui, 
<coripp. iust. 4.222>(Cogit dura sitis) cumulosque arentis harenae 
<coripp. iust. 4.223> Obiciunt, pinguisque soli decliuia claudunt. 
<coripp. iust. 4.224> Postquam opibus fidos consul ditauit alumnos 
<coripp. iust. 4.225> Augusto nutu cunctos incedere iussit, 
<coripp. iust. 4.226> Vt populis pia dona daret. praecepta facessunt. 
<coripp. iust. 4.227> Tollitur in magnum diualis sella triumphum 
<coripp. iust. 4.228> Mille ministrorum manibus, gratoque labori 
<coripp. iust. 4.229> Summittunt umeros et loris fortibus aptant 
<coripp. iust. 4.230> Electi iuuenes, aetas quibus omnibus una, 
<coripp. iust. 4.231> Par habitus, par forma fuit, uestisque rubebat 
<coripp. iust. 4.232> Concolor, atque auro lucebant cingula mundo. 
<coripp. iust. 4.233> Incessit laetus praeclara in ueste senatus, 
<coripp. iust. 4.234> Pars trabeis, pars compta togis, ut cuique probatus 
<coripp. iust. 4.235> Ordo locum cultumque dabat. diuina sequuntur 
<coripp. iust. 4.236> Officia, et primis praeco clamoribus instat 
<coripp. iust. 4.237> Omnibus imperitans sectis procedere turmis. 
<coripp. iust. 4.238> Incedunt densae mixto lictore cohortes. 
<coripp. iust. 4.239> Hinc armata manus dextram laeuamque tuetur 
<coripp. iust. 4.240> Caesarei lateris. clipeis pia terga tegebat 
<coripp. iust. 4.241> Ingens excubitus, protectorumque phalanges 
<coripp. iust. 4.242> Fulgebant rutilo pilis splendentibus auro. 
<coripp. iust. 4.243> Ipse autem consul sacro diademate fulgens, 
<coripp. iust. 4.244> Ornatus trabea, gemmisque ostroque nitebat, 
<coripp. iust. 4.245> Ore umerisque potens. et sacri luminis instar 
<coripp. iust. 4.246> Illius aspectus gemmas uincebat et aurum. 
<coripp. iust. 4.247> Angelicis oculis exaequans sidera caeli. 
<coripp. iust. 4.248> Contigit ut sacrae felicia limina portae, 
<coripp. iust. 4.249> Tramite qua recto mediam uia ducit in urbem, 
<coripp. iust. 4.250> Terruit incessu populos, oculisque refulsit: 
<coripp. iust. 4.251> Qualis ab Oceani liquidis sol aureus undis 
<coripp. iust. 4.252> Splendentes mittit radios, rutilusque serenum 
<coripp. iust. 4.253> Fundit ubique diem mundumque illuminat omne 
<coripp. iust. 4.254> Lucis honore suae. uiso tunc consule plebes 
<coripp. iust. 4.255> Plausibus assurgunt, et uoces uocibus addunt. 
<coripp. iust. 4.256> Sic, bene quaesitas ut pullis porrigat escas, 
<coripp. iust. 4.257> Mitis hirundo redit: postquam sua tecta uidendum 
<coripp. iust. 4.258> Garrula per patulas fuerit delata fenestras, 
<coripp. iust. 4.259> Matris in aduentum nido consurgit ab omni 
<coripp. iust. 4.260> Turba loquax, flagitantque cibos fidaeque parentis 
<coripp. iust. 4.261> Oribus ora petunt et apertis faucibus astant; 
<coripp. iust. 4.262> Illa sed impendens nidum circumspicit omnem, 
<coripp. iust. 4.263> Distribuitque pias, ut cunctos nutriat, escas. 
<coripp. iust. 4.264> Sanxerat Augustus Sophiae cognomine templum, 
<coripp. iust. 4.265> Romanum princeps cum Iustinianus haberet 
<coripp. iust. 4.266> Imperium, Christoque uouens sua uota dicarat 
<coripp. iust. 4.267> Mens Augusta, reor, iam non ignara futuri: 
<coripp. iust. 4.268> Aut magis ignarum recto deus ordine duxit 
<coripp. iust. 4.269> Ante futurorum, quam sunt, arcana bonorum 
<coripp. iust. 4.270> Auspiciis sacrare piis. Theodora regebat, 
<coripp. iust. 4.271> Tempore quo sacram fundauit conditor arcem. 
<coripp. iust. 4.272> Et Sophiae nomen nondum regnantis habere 
<coripp. iust. 4.273> Arx meruit: sceptri fuerant ea signa futuri. 
<coripp. iust. 4.274> Ingens mysterium, magna quod mole latebat. 
<coripp. iust. 4.275> Perfectum patefecit opus. uia lucida nostris 
<coripp. iust. 4.276> Nunc facta est oculis. manifesta luce uidemus 
<coripp. iust. 4.277> Olim promissum caelesti munere regnum 
<coripp. iust. 4.278> Iustino Sophiaeque piis, patuitque, quod ante 
<coripp. iust. 4.279> Clausum erat, et nullis uelamen uisibus obstat. 
<coripp. iust. 4.280> Rem Sophia dignam certo sapientia fecit. 
<coripp. iust. 4.281> Instituit pulchrum, solidauit robore templum. 
<coripp. iust. 4.282> Coepit, perfecit donisque ornauit et auxit. 
<coripp. iust. 4.283> Iam Salomoniaci sileat descriptio templi. 
<coripp. iust. 4.284> Cedant cunctorum miracula nota locorum. 
<coripp. iust. 4.285> Inclita praeclarum duo sunt imitantia caelum, 
<coripp. iust. 4.286> Consilio fundata dei, uenerabile templum 
<coripp. iust. 4.287> Et Sophianarum splendentia tecta nouarum. 
<coripp. iust. 4.288> Principis haec, haec aula dei. deus illud utrumque 
<coripp. iust. 4.289> Glorificauit opus, sed maiestatis honore 
<coripp. iust. 4.290> Plus templum terroris habet. namque ibi(==I+BI) probatur, 
<coripp. iust. 4.291> Quam sit ubique deus praesens, simul omnia complens. 
<coripp. iust. 4.292> Internis oculis illic pia cernitur esse 
<coripp. iust. 4.293> Indiuisa manens patris genitique potestas 
<coripp. iust. 4.294> Spiritus et sanctus. substantia creditur una, 
<coripp. iust. 4.295> Tres sunt personae. subsistite! nomina fulgent, 
<coripp. iust. 4.296> Vtque pater deus est, genitus deus aequus honore, 
<coripp. iust. 4.297> Spiritus et sanctus pariter deus. ex tribus una 
<coripp. iust. 4.298> E caelo ueniens mundi persona redemptrix 
<coripp. iust. 4.299> Humani generis formam de uirgine sumpsit. 
<coripp. iust. 4.300> Sponte sua uenit, factorque et conditor orbis 
<coripp. iust. 4.301> Factus homo est, uerusque deus non destitit esse. 
<coripp. iust. 4.302> Natus, non factus, plenum de lumine lumen, 
<coripp. iust. 4.303> Vna in naturis extans persona duabus, 
<coripp. iust. 4.304> Consimilis deitate patris, hominique profecto 
<coripp. iust. 4.305> Consimilis, sine peccato peccata relaxans, 
<coripp. iust. 4.306> Plurima per populum faciens miracula Christus. 
<coripp. iust. 4.307> Calcauit mortem moriens, uitamque resurgens 
<coripp. iust. 4.308> Vita dedit cunctis in se credentibus. ipse 
<coripp. iust. 4.309> In caelum ascendens a dextris sedit honori 
<coripp. iust. 4.310> Aequaeui patris, iudex uenturus in orbem 
<coripp. iust. 4.311> Et regnum sine fine tenens. hunc mente fideli 
<coripp. iust. 4.312> Regnator Iustinus amans, trabeatus ab aula 
<coripp. iust. 4.313> Egrediens, templum primum sublime petiuit 
<coripp. iust. 4.314> Atque deo grates solita pietate peregit. 
<coripp. iust. 4.315> Plurima uotorum sacrauit dona suorum, 
<coripp. iust. 4.316> Immensoque pium ditauit munere templum. 
<coripp. iust. 4.317> Obtulit et ceras, et miti uoce petiuit 
<coripp. iust. 4.318> Corde humilis, dextraque dei benedictus abiuit, 
<coripp. iust. 4.319> Plus exaltatus, plus iustificatus id ipsum, 
<coripp. iust. 4.320> Quod se humilem, stans ante deum, ueramque fatetur, 
<coripp. iust. 4.321> Quam retinet pietate, fidem. cum diligit ipse. 
<coripp. iust. 4.322> Diligitur. quem Christus amat rex magnus, amatur. 
<coripp. iust. 4.323> Ipse regit reges, ipse et non subditur ulli. 
<coripp. iust. 4.324> Iustinus princeps hoc protectore quietus 
<coripp. iust. 4.325> Imperat, hunc ipsum solum spe certus adorat. 
<coripp. iust. 4.326> Vt pius expletis templorum limina uotis 
<coripp. iust. 4.327> Liquit, in ingentem uectandus consulis arcem 
<coripp. iust. 4.328> Conscendit gaudens et saeptus lumine sedit. 
<coripp. iust. 4.329> Ante pedes domini, faciunt qui iussa, clientes 
<coripp. iust. 4.330> Astabant laeti, uultuque et ueste nitebant 
<coripp. iust. 4.331> Romani populi patres sine semine facti. 
<coripp. iust. 4.332> Patricius senio fulgens Calinicus honoro, 
<coripp. iust. 4.333> Qui pater imperii meruit iam factus haberi 
<coripp. iust. 4.334> Gratior, Augusti seruans pia gaza sacelli. 
<coripp. iust. 4.335> Namque illi moriens mox Iustinianus honores 
<coripp. iust. 4.336> Contulerat, fidaeque prius narrauerat auri 
<coripp. iust. 4.337> Consilii secreta sui. "uocor", inquit "alumne, 
<coripp. iust. 4.338> Et properat suprema dies, iussuque creantis 
<coripp. iust. 4.339> A regnis in regna uehor. deus omne Latinum 
<coripp. iust. 4.340> Iustino dedit imperium. tu, fide, memento 
<coripp. iust. 4.341> Verborum, quae mando tibi. cum carne relicta 
<coripp. iust. 4.342> Spiritus ascendens claram penetrauerit arcem, 
<coripp. iust. 4.343> In medio procerum Iustini ad limina perge. 
<coripp. iust. 4.344> Inuitato uirum, nolit licet ille subire. 
<coripp. iust. 4.345> Sorte mea tristis renuet. consentiet istinc. 
<coripp. iust. 4.346> Ne dubitare uelis. nullus contemnere possit 
<coripp. iust. 4.347> Terribilis praecepta dei. cognoscet amantes, 
<coripp. iust. 4.348> Quos fidos habui. mihi qui nocuere nocentue, 
<coripp. iust. 4.349> Ipsum etiam facto simili temptare parabunt, 
<coripp. iust. 4.350> Vt pereant iustasque suo dent sanguine terras. 
<coripp. iust. 4.351> Sed pietas Augusta malos castigat alumnos 
<coripp. iust. 4.352> Consilii bonitate sui. dum perdere non uult, 
<coripp. iust. 4.353> Subiectum sibi quidquid erat, sic punit iniquas 
<coripp. iust. 4.354> Carne ueras animas, ut mortis poena
<coripp. iust. 4.355> Non maneat, breuiusque luant. cruciantia corpus 
<coripp. iust. 4.356> Praeteritura pati satis est. aeterna tremiscant 
<coripp. iust. 4.357> Supplicia, inflictas timeant in saecula poenas. 
<coripp. iust. 4.358> Vltio commissum lenit scelus. illa profecto 
<coripp. iust. 4.359> Paucorum multis prosunt exempla malorum, 
<coripp. iust. 4.360> Quorum post mortem nostrae monumenta perhorrent 
<coripp. iust. 4.361> Et damnant leges. erit unius utile multis 
<coripp. iust. 4.362> Exitium, cessantque doli, dum poena timetur. 
<coripp. iust. 4.363> Legislatores statuit deus ipse per orbem". 
<coripp. iust. 4.364> Haec animo retinens sincera mente fidelis 
<coripp. iust. 4.365> Paruit, et domino meruit dilectus haberi. 
<coripp. iust. 4.366> Nec non ensipotens, membrorum robore constans 
<coripp. iust. 4.367> Aspectu, mentis non a grauitate benignus, 
<coripp. iust. 4.368> Astabat Narses sedemque ornabat herilem 
<coripp. iust. 4.369> Splendida signa gerens. qualis pretiosus achates 
<coripp. iust. 4.370> Aut medius fuluo Parius lapis enitet auro 
<coripp. iust. 4.371> Artificis formante manu: sic luce coruscus, 
<coripp. iust. 4.372> Sic animo placidus, miti sic gratior ore, 
<coripp. iust. 4.373> Terga tegens domini claris fulgebat in armis. 
<coripp. iust. 4.374> Adfuit et sacrae domino gratissimus aulae 
<coripp. iust. 4.375> Tiberius, curasque omnes implebat et
<coripp. iust. 4.376> Implens officium nutu monituque frequenter 
<coripp. iust. 4.377> Obsequiis instare suis tranquillus alumnos 
