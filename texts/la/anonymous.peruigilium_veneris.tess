<pervig. ven. 1.1> Cras amet qui numquam amauit quique amauit cras amet!
<pervig. ven. 1.2> Ver nouum, uer iam canorum; uere natus orbis est,
<pervig. ven. 1.3> Vere concordant amores, uere nubunt alites,
<pervig. ven. 1.4> Et nemus comam resoluit de maritis imbribus.
<pervig. ven. 1.5> Cras amorum copulatrix inter umbras arborum
<pervig. ven. 1.6> Implicat casas uirentis de flagello myrteo,
<pervig. ven. 1.7> Cras Dione iura dicit fulta sublimi throno.
<pervig. ven. 1.8> Cras amet qui numquam amauit quique amauit cras amet!
<pervig. ven. 1.9> Tunc cruore de superno spumeo pontus globo
<pervig. ven. 1.10> Caerulas inter cateruas inter et bipedes equos
<pervig. ven. 1.11> Fecit undantem Dionen +de maritis imbribus.
<pervig. ven. 1.12> Cras amet qui numquam amauit quique amauit cras amet!
<pervig. ven. 1.13> Ipsa gemmis purpurantem pingit annum floridis,
<pervig. ven. 1.14> Ipsa surgentes papillas de Fauoni spiritu
<pervig. ven. 1.15> Vrget in nodos patentes; ipsa roris lucidi,
<pervig. ven. 1.16> Noctis aura quem relinquit, spargit umentis aquas.
<pervig. ven. 1.17> Et micant lacrimae trementes de caduco pondere.
<pervig. ven. 1.18> Gutta praeceps orbe paruo sustinet casus suos
<pervig. ven. 1.19> En pudorem florulentae prodiderunt purpurae!
<pervig. ven. 1.20> Vmor ille, quem serenis astra rorant noctibus,
<pervig. ven. 1.21> Mane uirgineas papillas soluit +umenti peplo.
<pervig. ven. 1.22> Ipsa iussit, mane totae uirgines nubant rosae:
<pervig. ven. 1.23> Facta Cypridis de cruore deque Amoris osculis
<pervig. ven. 1.24> Deque gemmis deque flammis deque solis purpuris
<pervig. ven. 1.25> Cras ruborem, qui latebat ueste tectus ignea,
<pervig. ven. 1.26> Vnico marita uoto non pudebit soluere.
<pervig. ven. 1.27> Cras amet qui numquam amauit quique amauit cras amet!
<pervig. ven. 1.28> Ipsa Nymphas diua luco iussit ire myrteo:
<pervig. ven. 1.29> It puer comes puellis; nec tamen credi potest,
<pervig. ven. 1.30> Esse Amorem feriatum, si sagittas exuit.
<pervig. ven. 1.31>"Ite, Nymphae, posuit arma, feriatus est Amor."
<pervig. ven. 1.32>"Iussus est inermis ire, nudus ire iussus est,
<pervig. ven. 1.33> Neu quid arcu neu sagitta neu quid igne laederet."
<pervig. ven. 1.34> Sed tamen, Nymphae, cauete, quod Cupido pulcher est:
<pervig. ven. 1.35> Totus est in armis idem quando nudus est Amor.
<pervig. ven. 1.36> Cras amet qui numquam amauit quique amauit cras amet!
<pervig. ven. 1.37> Compari Venus pudore mittit ad te uirgines:
<pervig. ven. 1.38>"Vna res est quam rogamus: cede, uirgo Delia,
<pervig. ven. 1.39> Vt nemus sit incruentum de ferinis stragibus.
<pervig. ven. 1.40> Ipsa uellet te rogare, si pudicam flecteret,
<pervig. ven. 1.41> Ipsa uellet ut uenires, si deceret uirginem.
<pervig. ven. 1.42> Iam tribus choros uideres feriantis noctibus
<pervig. ven. 1.43> Congreges inter cateruas ire per saltus tuos
<pervig. ven. 1.44> Floreas inter coronas, myrteas inter casas.
<pervig. ven. 1.45> Nec Ceres nec Bacchus absunt nec poetarum deus.
<pervig. ven. 1.46> Detinenda tota nox est, peruiglanda canticis.
<pervig. ven. 1.47> Regnet in siluis Dione; tu recede, Delia."
<pervig. ven. 1.48> Cras amet qui numquam amauit quique amauit cras amet!
<pervig. ven. 1.49> Iussit Hyblaeis tribunal stare diua floribus:
<pervig. ven. 1.50> Praeses ipsa iura dicet, adsidebunt Gratiae.
<pervig. ven. 1.51> Hybla, totos funde flores, quidquid annus adtulit!
<pervig. ven. 1.52> Hybla, florum subde uestem, quantus Ennae campus est,
<pervig. ven. 1.53> Ruris hic erunt puellae uel puellae montium
<pervig. ven. 1.54> Quaeque siluas quaeque lucos quaeque fontes incolunt.
<pervig. ven. 1.55> Iussit omnes adsidere pueri mater alitis,
<pervig. ven. 1.56> Iussit et nudo puellas nil Amori credere.
<pervig. ven. 1.57> Cras amet qui numquam amauit quique amauit cras amet!
<pervig. ven. 1.58> Vt recentibus uirentes ducat umbras floribus!
<pervig. ven. 1.59> Cras erit, cum primus Aether copulauit nuptias.
<pervig. ven. 1.60> Vt pater totum crearet uernis annum nubibus,
<pervig. ven. 1.61> In sinum maritus imber fluxit almae coniugis,
<pervig. ven. 1.62> Vnde fetus mixtus omnis aleret magno corpore.
<pervig. ven. 1.63> Ipsa uenas atque mentem permeanti spiritu
<pervig. ven. 1.64> Intus occultis gubernat procreatrix uiribus,
<pervig. ven. 1.65> Perque caelum perque terras perque pontum subditum
<pervig. ven. 1.66> Peruium sui tenorem seminali tramite
<pervig. ven. 1.67> Imbuit iussitque mundum nosse nascendi uias.
<pervig. ven. 1.68> Cras amet qui numquam amauit quique amauit cras amet!
<pervig. ven. 1.69> Ipsa Troianos penates in Latinos transtulit,
<pervig. ven. 1.70> Ipsa Laurentem puellam coniugem nato dedit,
<pervig. ven. 1.71> Moxque Marti de sacello dat pudicam uirginem;
<pervig. ven. 1.72> Romuleas ipsa fecit cum Sabinis nuptias,
<pervig. ven. 1.73> Vnde Ramnes et Quirites, unde prolem posterum,
<pervig. ven. 1.74> Romuli gentem, crearet et nepotem Caesarem.
<pervig. ven. 1.75> Cras amet qui numquam amauit quique amauit cras amet!
<pervig. ven. 1.76> Rura fecundat uoluptas, rura Venerem sentiunt;
<pervig. ven. 1.77> Ipse Amor puer Dionae rure natus dicitur.
<pervig. ven. 1.78> Hunc ager cum parturiret, ipsa suscepit sinu,
<pervig. ven. 1.79> Ipsa florum delicatis educauit osculis.
<pervig. ven. 1.80> Cras amet qui numquam amauit quique amauit cras amet!
<pervig. ven. 1.81> Ecce iam subter genestas explicant tauri latus,
<pervig. ven. 1.82> Quisque tutus quo tenetur coniugali foedere.
<pervig. ven. 1.83> Subter umbras cum maritis ecce balantum greges
<pervig. ven. 1.84> Et canoras non tacere diua iussit alites.
<pervig. ven. 1.85> Iam loquaces ore rauco stagna cygni perstrepunt,
<pervig. ven. 1.86> Adsonat Terei puella subter umbram populi,
<pervig. ven. 1.87> Vt putes motus amoris ore dici musico
<pervig. ven. 1.88> Et neges queri sororem de marito barbaro.
<pervig. ven. 1.89> Illa cantat, nos tacemus. quando uer uenit meum?
<pervig. ven. 1.90> Quando faciam +uti chelidon, ut tacere desinam?
<pervig. ven. 1.91> Perdidi Musam tacendo nec me Phoebus respicit.
<pervig. ven. 1.92> Sic Amyclas cum tacerent perdidit silentium.
<pervig. ven. 1.93> Cras amet qui numquam amauit quique amauit cras amet!
