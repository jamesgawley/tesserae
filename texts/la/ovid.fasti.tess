<ovid. fast. 1.1> Tempora cum causis Latium digesta per annum 
<ovid. fast. 1.2> Lapsaque sub terras ortaque signa canam. 
<ovid. fast. 1.3> Excipe pacato, Caesar Germanice, uultu 
<ovid. fast. 1.4> Hoc opus et timidae derige nauis iter, 
<ovid. fast. 1.5> Officioque, leuem non auersatus honorem, 
<ovid. fast. 1.6> En tibi deuoto numine dexter ades. 
<ovid. fast. 1.7> Sacra recognosces annalibus eruta priscis 
<ovid. fast. 1.8> Et quo sit merito quaeque notata dies. 
<ovid. fast. 1.9> Inuenies illic et festa domestica uobis; 
<ovid. fast. 1.10> Saepe tibi pater est, saepe legendus auus, 
<ovid. fast. 1.11> Quaeque ferunt illi, pictos signantia fastos 
<ovid. fast. 1.12> Tu quoque cum Druso praemia fratre feres. 
<ovid. fast. 1.13> Caesaris arma canant alii: nos Caesaris aras 
<ovid. fast. 1.14> Et quoscumque sacris addidit ille dies. 
<ovid. fast. 1.15> Adnue conanti per laudes ire tuorum 
<ovid. fast. 1.16> Deque meo pauidos excute corde metus. 
<ovid. fast. 1.17> Da mihi te placidum, dederis in carmina uires: 
<ovid. fast. 1.18> Ingenium uultu statque caditque tuo. 
<ovid. fast. 1.19> Pagina iudicium docti subitura mouetur 
<ovid. fast. 1.20> Principis, ut Clario missa legenda deo. 
<ovid. fast. 1.21> Quae sit enim culti facundia sensimus oris, 
<ovid. fast. 1.22> Ciuica pro trepidis cum tulit arma reis. 
<ovid. fast. 1.23> Scimus et, ad nostras cum se tulit impetus artes, 
<ovid. fast. 1.24> Ingenii currant flumina quanta tui. 
<ovid. fast. 1.25> Si licet et fas est, uates rege uatis habenas, 
<ovid. fast. 1.26> Auspice te felix totus ut annus eat. 
<ovid. fast. 1.27> Tempora digereret cum conditor Vrbis, in anno 
<ovid. fast. 1.28> Constituit menses quinque bis esse suo. 
<ovid. fast. 1.29> Scilicet arma magis quam sidera, Romule, noras, 
<ovid. fast. 1.30> Curaque finitimos uincere maior erat. 
<ovid. fast. 1.31> Est tamen et ratio, Caesar, quae mouerit illum, 
<ovid. fast. 1.32> Erroremque suum quo tueatur habet. 
<ovid. fast. 1.33> Quod satis est, utero matris dum prodeat infans, 
<ovid. fast. 1.34> Hoc anno statuit temporis esse satis; 
<ovid. fast. 1.35> Per totidem menses a funere coniugis uxor 
<ovid. fast. 1.36> Sustinet in uidua tristia signa domo. 
<ovid. fast. 1.37> Haec igitur uidit trabeati cura Quirini, 
<ovid. fast. 1.38> Cum rudibus populis annua iura daret. 
<ovid. fast. 1.39> Martis erat primus mensis, Venerisque secundus; 
<ovid. fast. 1.40> Haec generis princeps, ipsius ille pater: 
<ovid. fast. 1.41> Tertius a senibus, iuuenum de nomine quartus, 
<ovid. fast. 1.42> Quae sequitur, numero turba notata fuit. 
<ovid. fast. 1.43> At Numa nec Ianum nec auitas praeterit umbras, 
<ovid. fast. 1.44> Mensibus antiquis praeposuitque duos. 
<ovid. fast. 1.45> Ne tamen ignores uariorum iura dierum, 
<ovid. fast. 1.46> Non habet officii Lucifer omnis idem. 
<ovid. fast. 1.47> Ille nefastus erit, per quem tria uerba silentur: 
<ovid. fast. 1.48> Fastus erit, per quem lege licebit agi. 
<ovid. fast. 1.49> Nec toto perstare die sua iura putaris: 
<ovid. fast. 1.50> Qui iam fastus erit, mane nefastus erat; 
<ovid. fast. 1.51> Nam simul exta deo data sunt, licet omnia fari, 
<ovid. fast. 1.52> Verbaque honoratus libera praetor habet. 
<ovid. fast. 1.53> Est quoque, quo populum ius est includere saeptis; 
<ovid. fast. 1.54> Est quoque, qui nono semper ab orbe redit. 
<ovid. fast. 1.55> Vindicat Ausonias Iunonis cura Kalendas; 
<ovid. fast. 1.56> Idibus alba Ioui grandior agna cadit; 
<ovid. fast. 1.57> Nonarum tutela deo caret. omnibus istis 
<ovid. fast. 1.58>(Ne fallare caue) proximus ater erit. 
<ovid. fast. 1.59> Omen ab euentu est: illis nam Roma diebus 
<ovid. fast. 1.60> Damna sub auerso tristia Marte tulit. 
<ovid. fast. 1.61> Haec mihi dicta semel, totis haerentia fastis, 
<ovid. fast. 1.62> Ne seriem rerum scindere cogar, erunt. 
<ovid. fast. 1.63> Ecce tibi faustum, Germanice, nuntiat annum 
<ovid. fast. 1.64> Inque meo primum carmine Ianus adest. 
<ovid. fast. 1.65> Iane biceps, anni tacite labentis origo, 
<ovid. fast. 1.66> Solus de superis qui tua terga uides, 
<ovid. fast. 1.67> Dexter ades ducibus, quorum secura labore 
<ovid. fast. 1.68> Otia terra ferax, otia pontus habet: 
<ovid. fast. 1.69> Dexter ades patribusque tuis populoque Quirini. 
<ovid. fast. 1.70> Et resera nutu candida templa tuo. 
<ovid. fast. 1.71> Prospera lux oritur: linguis animisque fauete; 
<ovid. fast. 1.72> Nunc dicenda bona sunt bona uerba die. 
<ovid. fast. 1.73> Lite uacent aures, insanaque protinus absint 
<ovid. fast. 1.74> Iurgia: differ opus, liuida turba, tuum. 
<ovid. fast. 1.75> Cernis odoratis ut luceat ignibus aether, 
<ovid. fast. 1.76> Et sonet accensis spica Cilissa focis? 
<ovid. fast. 1.77> Flamma nitore suo templorum uerberat aurum, 
<ovid. fast. 1.78> Et tremulum summa spargit in aede iubar. 
<ovid. fast. 1.79> Vestibus intactis Tarpeias itur in arces, 
<ovid. fast. 1.80> Et populus festo concolor ipse suo est, 
<ovid. fast. 1.81> Iamque noui praeeunt fasces, noua purpura fulget, 
<ovid. fast. 1.82> Et noua conspicuum pondera sentit ebur. 
<ovid. fast. 1.83> Colla rudes operum praebent ferienda iuuenci, 
<ovid. fast. 1.84> Quos aluit campis herba Falisca suis. 
<ovid. fast. 1.85> Iuppiter arce sua totum cum spectet in orbem, 
<ovid. fast. 1.86> Nil nisi Romanum quod tueatur habet. 
<ovid. fast. 1.87> Salue, laeta dies, meliorque reuertere semper, 
<ovid. fast. 1.88> A populo rerum digna potente coli. 
<ovid. fast. 1.89> Quem tamen esse deum te dicam, Iane biformis? 
<ovid. fast. 1.90> Nam tibi par nullum Graecia numen habet. 
<ovid. fast. 1.91> Ede simul causam, cur de caelestibus unus 
<ovid. fast. 1.92> Sitque quod a tergo sitque quod ante uides. 
<ovid. fast. 1.93> Haec ego cum sumptis agitarem mente tabellis, 
<ovid. fast. 1.94> Lucidior uisa est quam fuit ante domus. 
<ovid. fast. 1.95> Tum sacer ancipiti mirandus imagine Ianus 
<ovid. fast. 1.96> Bina repens oculis obtulit ora meis. 
<ovid. fast. 1.97> Extimui sensique metu riguisse capillos, 
<ovid. fast. 1.98> Et gelidum subito frigore pectus erat. 
<ovid. fast. 1.99> Ille tenens baculum dextra clauemque sinistra 
<ovid. fast. 1.100> Edidit hos nobis ore priore sonos: 
<ovid. fast. 1.101>"Disce metu posito, uates operose dierum, 
<ovid. fast. 1.102> Quod petis, et uoces percipe mente meas. 
<ovid. fast. 1.103> Me Chaos antiqui (nam sum res prisca) uocabant: 
<ovid. fast. 1.104> Aspice quam longi temporis acta canam. 
<ovid. fast. 1.105> Lucidus hic aer et quae tria corpora restant, 
<ovid. fast. 1.106> Ignis, aquae, tellus, unus aceruus erat. 
<ovid. fast. 1.107> Vt semel haec rerum secessit lite suarum 
<ovid. fast. 1.108> Inque nouas abiit massa soluta domos, 
<ovid. fast. 1.109> Flamma petit(==PE-TI+T) altum, propior locus aera cepit, 
<ovid. fast. 1.110> Sederunt medio terra fretumque solo. 
<ovid. fast. 1.111> Tunc ego, qui fueram globus et sine imagine moles, 
<ovid. fast. 1.112> In faciem redii dignaque membra deo. 
<ovid. fast. 1.113> Nunc quoque, confusae quondam nota parua figurae, 
<ovid. fast. 1.114> Ante quod est in me postque uidetur idem. 
<ovid. fast. 1.115> Accipe quaesitae quae causa sit altera formae, 
<ovid. fast. 1.116> Hanc simul ut noris officiumque meum. 
<ovid. fast. 1.117> Quicquid ubique uides, caelum, mare, nubila, terras, 
<ovid. fast. 1.118> Omnia sunt nostra clausa patentque manu. 
<ovid. fast. 1.119> Me penes est unum uasti custodia mundi, 
<ovid. fast. 1.120> Et ius uertendi cardinis omne meum est. 
<ovid. fast. 1.121> Cum libuit Pacem placidis emittere tectis, 
<ovid. fast. 1.122> Libera perpetuas ambulat illa uias: 
<ovid. fast. 1.123> Sanguine letifero totus miscebitur orbis, 
<ovid. fast. 1.124> Ni teneant rigidae condita Bella serae. 
<ovid. fast. 1.125> Praesideo foribus caeli cum mitibus Horis 
<ovid. fast. 1.126>(It, redit officio Iuppiter ipse meo): 
<ovid. fast. 1.127> Inde uocor Ianus; cui cum Ceriale sacerdos 
<ovid. fast. 1.128> Imponit libum farraque mixta sale, 
<ovid. fast. 1.129> Nomina ridebis: modo namque Patulcius idem 
<ovid. fast. 1.130> Et modo sacrifico Clusius ore uocor. 
<ovid. fast. 1.131> Scilicet alterno uoluit(==VOLUIT) rudis illa uetustas 
<ovid. fast. 1.132> Nomine diuersas significare uices. 
<ovid. fast. 1.133> Vis mea narrata est; causam nunc disce figurae: 
<ovid. fast. 1.134> Iam tamen hanc aliqua tu quoque parte uides. 
<ovid. fast. 1.135> Omnis habet geminas, hinc atque hinc, ianua frontes, 
<ovid. fast. 1.136> E quibus haec populum spectat, at illa Larem, 
<ovid. fast. 1.137> Vtque sedens primi uester prope limina tecti 
<ovid. fast. 1.138> Ianitor egressus introitusque uidet, 
<ovid. fast. 1.139> Sic ego perspicio caelestis ianitor aulae 
<ovid. fast. 1.140> Eoas partes Hesperiasque simul. 
<ovid. fast. 1.141> Ora uides Hecates in tres uertentia partes, 
<ovid. fast. 1.142> Seruet ut in ternas compita secta uias: 
<ovid. fast. 1.143> Et mihi, ne flexu ceruicis tempora perdam, 
<ovid. fast. 1.144> Cernere non moto corpore bina licet." 
<ovid. fast. 1.145> Dixerat: et uultu, si plura requirere uellem, 
<ovid. fast. 1.146> Difficilem mihi se non fore pactus erat? 
<ovid. fast. 1.147> Sumpsi animum, gratesque deo non territus egi, 
<ovid. fast. 1.148> Verbaque sum spectans plura locutus humum: 
<ovid. fast. 1.149>"Dic, age, frigoribus quare nouus incipit annus, 
<ovid. fast. 1.150> Qui melius per uer incipiendus erat? 
<ovid. fast. 1.151> Omnia tunc florent, tunc est noua temporis aetas, 
<ovid. fast. 1.152> Et noua de grauido palmite gemma tumet, 
<ovid. fast. 1.153> Et modo formatis operitur frondibus arbor, 
<ovid. fast. 1.154> Prodit et in summum seminis herba solum, 
<ovid. fast. 1.155> Et tepidum uolucres concentibus aera mulcent, 
<ovid. fast. 1.156> Ludit et in pratis luxuriatque pecus 
<ovid. fast. 1.157> Tum blandi soles, ignotaque prodit hirundo 
<ovid. fast. 1.158> Et luteum celsa sub trabe figit opus: 
<ovid. fast. 1.159> Tum patitur cultus ager et renouatur aratro 
<ovid. fast. 1.160> Haec anni nouitas iure uocanda fuit." 
<ovid. fast. 1.161> Quaesieram multis; non multis ille moratus 
<ovid. fast. 1.162> Contulit in uersus sic sua uerba duos: 
<ovid. fast. 1.163>"Bruma noui prima est ueterisque nouissima solis: 
<ovid. fast. 1.164> Principium capiunt Phoebus et annus idem." 
<ovid. fast. 1.165> Post ea mirabar cur non sine litibus esset 
<ovid. fast. 1.166> Prima dies. "causam percipe" Ianus ait. 
<ovid. fast. 1.167>"Tempora commisi nascentia rebus agendis, 
<ovid. fast. 1.168> Totus ab auspicio ne foret annus iners. 
<ovid. fast. 1.169> Quisque suas artes ob idem delibat agendo, 
<ovid. fast. 1.170> Nec plus quam solitum testificatur opus." 
<ovid. fast. 1.171> Mox ego, "cur, quamuis aliorum numina placem 
<ovid. fast. 1.172> Iane, tibi primum tura merumque fero?" 
<ovid. fast. 1.173>"Vt possis aditum per me, qui limina seruo, 
<ovid. fast. 1.174> Ad quoscumque uoles" inquit "habere deos." 
<ovid. fast. 1.175>"At cur laeta tuis dicuntur uerba Kalendis 
<ovid. fast. 1.176> Et damus alternas accipimusque preces?" 
<ovid. fast. 1.177> Tum deus incumbens baculo, quod dextra gerebat, 
<ovid. fast. 1.178>"Omina principiis" inquit "inesse solent. 
<ovid. fast. 1.179> Ad primam uocem timidas aduertitis aures, 
<ovid. fast. 1.180> Et uisam primum consulit augur auem. 
<ovid. fast. 1.181> Templa patent auresque deum, nec lingua caducas 
<ovid. fast. 1.182> Concipit ulla preces, dictaque pondus habent." 
<ovid. fast. 1.183> Desierat Ianus nec longa silentia feci, 
<ovid. fast. 1.184> Sed tetigi uerbis ultima uerba meis. 
<ovid. fast. 1.185>"Quid uult palma sibi rugosaque carica" dixi 
<ovid. fast. 1.186>"Et data sub niueo candida mella cado?" 
<ovid. fast. 1.187>"Omen" ait "causa est, ut res sapor ille sequatur 
<ovid. fast. 1.188> Et peragat coeptum dulcis ut annus iter." 
<ovid. fast. 1.189>"Dulcia cur dentur uideo: stipis adice causam, 
<ovid. fast. 1.190> Pars mihi de festo ne labet ulla tuo." 
<ovid. fast. 1.191> Risit, et "o quam te fallunt tua saecula" dixit, 
<ovid. fast. 1.192>"Qui stipe mel sumpta dulcius esse putas! 
<ovid. fast. 1.193> Vix ego Saturno quemquam regnante uidebam 
<ovid. fast. 1.194> Cuius non animo dulcia lucra forent. 
<ovid. fast. 1.195> Tempore creuit amor, qui nunc est summus, habendi 
<ovid. fast. 1.196> Vix ultra quo iam progrediatur habet 
<ovid. fast. 1.197> Pluris opes nunc sunt quam prisci temporis annis, 
<ovid. fast. 1.198> Dum populus pauper, dum noua Roma fuit, 
<ovid. fast. 1.199> Dum casa Martigenam capiebat parua Quirinum, 
<ovid. fast. 1.200> Et dabat exiguum fluminis ulua torum. 
<ovid. fast. 1.201> Iuppiter angusta uix totus stabat in aede, 
<ovid. fast. 1.202> Inque Iouis dextra fictile fulmen erat 
<ovid. fast. 1.203> Frondibus ornabant quae nunc Capitolia gemmis, 
<ovid. fast. 1.204> Pascebatque suas ipse senator oues: 
<ovid. fast. 1.205> Nec pudor in stipula placidam cepisse quietem 
<ovid. fast. 1.206> Et fenum capiti supposuisse fuit. 
<ovid. fast. 1.207> Iura dabat populis posito modo praetor aratro, 
<ovid. fast. 1.208> Et leuis argenti lammina crimen erat 
<ovid. fast. 1.209> At postquam fortuna loci caput extulit huius 
<ovid. fast. 1.210> Et tetigit summo uertice Roma deos, 
<ovid. fast. 1.211> Creuerunt et opes et opum furiosa cupido, 
<ovid. fast. 1.212> Et, cum possideant plurima, plura petunt. 
<ovid. fast. 1.213> Quaerere ut absumant, absumpta requirere certant, 
<ovid. fast. 1.214> Atque ipsae uitiis sunt alimenta uices: 
<ovid. fast. 1.215> Sic quibus intumuit suffusa uenter ab unda, 
<ovid. fast. 1.216> Quo plus sunt potae, plus sitiuntur aquae. 
<ovid. fast. 1.217> In pretio pretium nunc est: dat census honores, 
<ovid. fast. 1.218> Census amicitias; pauper ubique iacet. 
<ovid. fast. 1.219> Tu tamen auspicium si sit stipis utile quaeris, 
<ovid. fast. 1.220> Curque iuuent nostras aera uetusta manus, 
<ovid. fast. 1.221> Aera dabant olim: melius nunc omen in auro est, 
<ovid. fast. 1.222> Victaque concessit prisca moneta nouae. 
<ovid. fast. 1.223> Nos quoque templa iuuant, quamuis antiqua probemus, 
<ovid. fast. 1.224> Aurea: maiestas conuenit ipsa deo 
<ovid. fast. 1.225> Laudamus ueteres, sed nostris utimur annis: 
<ovid. fast. 1.226> Mos tamen est aeque dignus uterque coli." 
<ovid. fast. 1.227> Finierat monitus. placidis ita rursus, ut ante, 
<ovid. fast. 1.228> Clauigerum uerbis alloquor ipse deum: 
<ovid. fast. 1.229>"Multa quidem didici: sed cur naualis in aere 
<ovid. fast. 1.230> Altera signata est, altera forma biceps?" 
<ovid. fast. 1.231>"Noscere me duplici posses ut imagine" dixit, 
<ovid. fast. 1.232>"Ni uetus ipsa dies extenuasset opus. 
<ovid. fast. 1.233> Causa ratis superest: Tuscum rate uenit ad amnem 
<ovid. fast. 1.234> Ante pererrato falcifer orbe deus. 
<ovid. fast. 1.235> Hac ego Saturnum memini tellure receptum 
<ovid. fast. 1.236>(Caelitibus regnis a Ioue pulsus erat). 
<ovid. fast. 1.237> Inde diu genti mansit Saturnia nomen; 
<ovid. fast. 1.238> Dicta quoque est Latium terra latente deo. 
<ovid. fast. 1.239> At bona posteritas puppem formauit in aere, 
<ovid. fast. 1.240> Hospitis aduentum testificata dei. 
<ovid. fast. 1.241> Ipse solum colui, cuius placidissima laeuum 
<ovid. fast. 1.242> Radit harenosi Thybridis unda latus. 
<ovid. fast. 1.243> Hic, ubi nunc Roma est, incaedua silua uirebat, 
<ovid. fast. 1.244> Tantaque res paucis pascua bubus erat. 
<ovid. fast. 1.245> Arx mea collis erat, quem uulgo nomine nostro 
<ovid. fast. 1.246> Nuncupat haec aetas Ianiculumque uocat. 
<ovid. fast. 1.247> Tunc ego regnabam, patiens cum terra deorum 
<ovid. fast. 1.248> Esset, et humanis numina mixta locis. 
<ovid. fast. 1.249> Nondum Iustitiam facinus mortale fugarat 
<ovid. fast. 1.250>(Vltima de superis illa reliquit humum), 
<ovid. fast. 1.251> Proque metu populum sine ui pudor ipse regebat; 
<ovid. fast. 1.252> Nullus erat iustis reddere iura labor. 
<ovid. fast. 1.253> Nil mihi cum bello: pacem postesque tuebar, 
<ovid. fast. 1.254> Et", clauem ostendens, "haec" ait "arma gero." 
<ovid. fast. 1.255> Presserat ora deus. tunc sic ego nostra resolui, 
<ovid. fast. 1.256> Voce mea uoces eliciente dei: 
<ovid. fast. 1.257>"Cum tot sint iani, cur stas sacratus in uno, 
<ovid. fast. 1.258> Hic ubi iuncta foris templa duobus habes?" 
<ovid. fast. 1.259> Ille, manu mulcens propexam ad pectora barbam, 
<ovid. fast. 1.260> Protinus Oebalii rettulit arma Tati, 
<ovid. fast. 1.261> Vtque leuis custos, armillis capta, Sabinos 
<ovid. fast. 1.262> Ad summae tacitos duxerit arcis iter 
<ovid. fast. 1.263>"Inde, uelut nunc est, per quem descenditis", inquit 
<ovid. fast. 1.264>"Arduus in ualles per fora cliuus erat 
<ovid. fast. 1.265> Et iam contigerat portam, Saturnia cuius 
<ovid. fast. 1.266> Dempserat oppositas inuidiosa seras; 
<ovid. fast. 1.267> Cum tanto ueritus committere numine pugnam, 
<ovid. fast. 1.268> Ipse meae moui callidus artis opus, 
<ovid. fast. 1.269> Oraque, qua pollens ope sum, fontana reclusi, 
<ovid. fast. 1.270> Sumque repentinas eiaculatus aquas. 
<ovid. fast. 1.271> Ante tamen madidis subieci sulpura uenis, 
<ovid. fast. 1.272> Clauderet ut Tatio feruidus umor iter. 
<ovid. fast. 1.273> Cuius ut utilitas pulsis percepta Sabinis, 
<ovid. fast. 1.274> Quae fuerat, tuto reddita forma loco est; 
<ovid. fast. 1.275> Ara mihi posita est paruo coniuncta sacello: 
<ovid. fast. 1.276> Haec adolet flammis cum strue farra suis." 
<ovid. fast. 1.277>"At cur pace lates, motisque recluderis armis?" 
<ovid. fast. 1.278> Nec mora, quaesiti reddita causa mihi est: 
<ovid. fast. 1.279>"Vt populo reditus pateant ad bella profecto, 
<ovid. fast. 1.280> Tota patet dempta ianua nostra sera. 
<ovid. fast. 1.281> Pace fores obdo, ne qua discedere possit; 
<ovid. fast. 1.282> Caesareoque diu numine clausus ero." 
<ovid. fast. 1.283> Dixit, et attollens oculos diuersa uidentes 
<ovid. fast. 1.284> Aspexit toto quicquid in orbe fuit: 
<ovid. fast. 1.285> Pax erat, et uestri, Germanice, causa triumphi, 
<ovid. fast. 1.286> Tradiderat famulas iam tibi Rhenus aquas. 
<ovid. fast. 1.287> Iane, fac aeternos pacem pacisque ministros, 
<ovid. fast. 1.288> Neue suum praesta deserat auctor opus. 
<ovid. fast. 1.289> Quod tamen ex ipsis licuit mihi discere fastis, 
<ovid. fast. 1.290> Sacrauere patres hac duo templa die. 
<ovid. fast. 1.291> Accepit Phoebo nymphaque (Coronide natum 
<ovid. fast. 1.292> Insula, diuidua quam premit amnis aqua. 
<ovid. fast. 1.293> Iuppiter in parte est: cepit locus unus utrumque 
<ovid. fast. 1.294> Iunctaque sunt magno templa nepotis auo. 
<ovid. fast. 1.295> Quid uetat et stellas, ut quaeque oriturque caditque, 
<ovid. fast. 1.296> Dicere? promissi pars sit et ista mei. 
<ovid. fast. 1.297> Felices animae, quibus haec cognoscere primis 
<ovid. fast. 1.298> Inque domos superas scandere cura fuit! 
<ovid. fast. 1.299> Credibile est illos pariter uitiisque locisque 
<ovid. fast. 1.300> Altius humanis exseruisse caput 
<ovid. fast. 1.301> Non Venus et uinum sublimia pectora fregit 
<ovid. fast. 1.302> Officiumque fori militiaeue labor; 
<ovid. fast. 1.303> Nec leuis ambitio perfusaque gloria fuco 
<ovid. fast. 1.304> Magnarumque fames sollicitauit opum 
<ovid. fast. 1.305> Admouere oculis distantia sidera mentis 
<ovid. fast. 1.306> Aetheraque ingenio supposuere suo. 
<ovid. fast. 1.307> Sic petitur caelum, non ut ferat Ossan Olympus 
<ovid. fast. 1.308> Summaque Peliacus sidera tangat apex. 
<ovid. fast. 1.309> Nos quoque sub ducibus caelum metabimur illis, 
<ovid. fast. 1.310> Ponemusque suos ad uaga signa dies. 
<ovid. fast. 1.311> Ergo ubi nox aderit uenturis tertia nonis, 
<ovid. fast. 1.312> Sparsaque caelesti rore madebit humus, 
<ovid. fast. 1.313> Octipedis frustra quaerentur bracchia Cancri: 
<ovid. fast. 1.314> Praeceps occiduas ille subibit aquas. 
<ovid. fast. 1.315> Institerint Nonae, missi tibi nubibus atris 
<ovid. fast. 1.316> Signa dabunt imbres exoriente Lyra. 
<ovid. fast. 1.317> Quattuor adde dies ductos ex ordine Nonis, 
<ovid. fast. 1.318> Ianus Agonali luce piandus erit. 
<ovid. fast. 1.319> Nominis esse potest succinctus causa minister, 
<ovid. fast. 1.320> Hostia caelitibus quo feriente cadit, 
<ovid. fast. 1.321> Qui calido strictos tincturus sanguine cultros 
<ovid. fast. 1.322> Semper agatne rogat nec nisi iussus agit. 
<ovid. fast. 1.323> Pars, quia non ueniant pecudes, sed agantur, ab actu 
<ovid. fast. 1.324> Nomen Agonalem credit habere diem. 
<ovid. fast. 1.325> Pars putat hoc festum priscis Agnalia dictum, 
<ovid. fast. 1.326> Vna sit ut proprio littera dempta loco. 
<ovid. fast. 1.327> An, quia praeuisos in aqua timet hostia cultros, 
<ovid. fast. 1.328> A pecoris lux est ipsa notata metu? 
<ovid. fast. 1.329> Fas etiam fieri solitis aetate priorum 
<ovid. fast. 1.330> Nomina de ludis Graeca tulisse diem. 
<ovid. fast. 1.331> Et pecus antiquus dicebat agonia sermo; 
<ovid. fast. 1.332> Veraque iudicio est ultima causa meo. 
<ovid. fast. 1.333> Vtque ea non certa est, ita rex placare sacrorum 
<ovid. fast. 1.334> Numina lanigerae coniuge debet ouis. 
<ovid. fast. 1.335> Victima quae dextra cecidit uictrice uocatur; 
<ovid. fast. 1.336> Hostibus a domitis hostia nomen habet. 
<ovid. fast. 1.337> Ante, deos homini quod conciliare ualeret, 
<ovid. fast. 1.338> Far erat et puri lucida mica salis. 
<ovid. fast. 1.339> Nondum pertulerat lacrimatas cortice murras 
<ovid. fast. 1.340> Acta per aequoreas hospita nauis aquas, 
<ovid. fast. 1.341> Tura nec Euphrates nec miserat India costum, 
<ovid. fast. 1.342> Nec fuerant rubri cognita fila croci. 
<ovid. fast. 1.343> Ara dabat fumos herbis contenta Sabinis. 
<ovid. fast. 1.344> Et non exiguo laurus adusta sono; 
<ovid. fast. 1.345> Siquis erat factis prati de flore coronis 
<ovid. fast. 1.346> Qui posset uiolas addere, diues erat. 
<ovid. fast. 1.347> Hic, qui nunc aperit percussi uiscera tauri, 
<ovid. fast. 1.348> In sacris nullum culter habebat opus. 
<ovid. fast. 1.349> Prima Ceres auidae gauisa est sanguine porcae, 
<ovid. fast. 1.350> Vlta suas merita caede nocentis opes: 
<ovid. fast. 1.351> Nam sata uere nouo teneris lactentia sucis 
<ovid. fast. 1.352> Eruta saetigerae comperit ore suis. 
<ovid. fast. 1.353> Sus dederat poenas: exemplo territus huius 
<ovid. fast. 1.354> Palmite debueras abstinuisse, caper. 
<ovid. fast. 1.355> Quem spectans aliquis dentes in uite prementem, 
<ovid. fast. 1.356> Talia non tacito dicta dolore dedit: 
<ovid. fast. 1.357>"Rode, caper, uitem: tamen hinc, cum stabis ad aram, 
<ovid. fast. 1.358> In tua quod spargi cornua possit erit." 
<ovid. fast. 1.359> Verba fides sequitur: noxae tibi deditus hostis 
<ovid. fast. 1.360> Spargitur affuso cornua, Bacche, mero. 
<ovid. fast. 1.361> Culpa sui nocuit, nocuit quoque culpa capellae: 
<ovid. fast. 1.362> Quid bos, quid placidae commeruistis oues? 
<ovid. fast. 1.363> Flebat Aristaeus, quod apes cum stirpe necatas 
<ovid. fast. 1.364> Viderat inceptos destituisse fauos: 
<ovid. fast. 1.365> Caerula quem genetrix aegre solata dolentem 
<ovid. fast. 1.366> Addidit haec dictis ultima uerba suis: 
<ovid. fast. 1.367>"Siste, puer, lacrimas: Proteus tua damna leuabit 
<ovid. fast. 1.368> Quoque modo repares quae periere dabit. 
<ovid. fast. 1.369> Decipiat ne te uersis tamen ille figuris, 
<ovid. fast. 1.370> Impediant geminas uincula firma manus." 
<ovid. fast. 1.371> Peruenit ad uatem iuuenis, resolutaque somno 
<ovid. fast. 1.372> Alligat aequorei bracchia capta senis. 
<ovid. fast. 1.373> Ille sua faciem transformis adulterat arte; 
<ovid. fast. 1.374> Mox domitus uinclis in sua membra redit, 
<ovid. fast. 1.375> Oraque caerulea tollens rorantia barba 
<ovid. fast. 1.376>"Qua" dixit "repares arte requiris apes? 
<ovid. fast. 1.377> Obrue mactati corpus tellure iuuenci: 
<ovid. fast. 1.378> Quod petis a nobis, obrutus ille dabit." 
<ovid. fast. 1.379> Iussa facit pastor; feruent examina putri 
<ovid. fast. 1.380> De boue: mille animas una necata dedit. 
<ovid. fast. 1.381> Poscit ouem fatum: uerbenas improba carpsit, 
<ovid. fast. 1.382> Quas pia dis ruris ferre solebat anus. 
<ovid. fast. 1.383> Quid tuti superest, animam cum ponat in aris 
<ovid. fast. 1.384> Lanigerumque pecus ruricolaeque boues? 
<ovid. fast. 1.385> Placat equo Persis radiis Hyperiona cinctum, 
<ovid. fast. 1.386> Ne detur celeri uictima tarda deo. 
<ovid. fast. 1.387> Quod semel est geminae pro uirgine caesa Dianae, 
<ovid. fast. 1.388> Nunc quoque pro nulla uirgine cerua cadit. 
<ovid. fast. 1.389> Exta canum uidi Triuiae libare Sapaeos 
<ovid. fast. 1.390> Et quicumque tuas accolit, Haeme, niues. 
<ovid. fast. 1.391> Caeditur et rigido custodi ruris asellus; 
<ovid. fast. 1.392> Causa pudenda quidem, sed tamen apta deo. 
<ovid. fast. 1.393> Festa corymbiferi celebrabas, Graecia, Bacchi, 
<ovid. fast. 1.394> Tertia quae solito tempore bruma refert. 
<ovid. fast. 1.395> Di quoque cultores in idem uenere Lyaei 
<ovid. fast. 1.396> Et quicumque iocis non alienus erat, 
<ovid. fast. 1.397> Panes et in Venerem Satyrorum prona iuuentus 
<ovid. fast. 1.398> Quaeque colunt amnes solaque rura deae. 
<ovid. fast. 1.399> Venerat et senior pando Silenus asello, 
<ovid. fast. 1.400> Quique ruber pauidas inguine terret aues. 
<ovid. fast. 1.401> Dulcia qui dignum nemus in conuiuia nacti 
<ovid. fast. 1.402> Gramine uestitis accubuere toris: 
<ovid. fast. 1.403> Vina dabat Liber, tulerat sibi quisque coronam, 
<ovid. fast. 1.404> Miscendas parce riuus agebat aquas. 
<ovid. fast. 1.405> Naides effusis aliae sine pectinis usu, 
<ovid. fast. 1.406> Pars aderant positis arte manuque comis; 
<ovid. fast. 1.407> Illa super suras tunicam collecta ministrat, 
<ovid. fast. 1.408> Altera dissuto pectus aperta sinu; 
<ovid. fast. 1.409> Exserit haec umerum, uestes trahit illa per herbas 
<ovid. fast. 1.410> Impediunt teneros uincula nulla pedes. 
<ovid. fast. 1.411> Hinc aliae Satyris incendia mitia praebent, 
<ovid. fast. 1.412> Pars tibi, qui pinu tempora nexa geris: 
<ovid. fast. 1.413> Te quoque, inexstinctae Silene libidinis, urunt: 
<ovid. fast. 1.414> Nequitia est quae te non sinit esse senem. 
<ovid. fast. 1.415> At ruber, hortorum decus et tutela, Priapus 
<ovid. fast. 1.416> Omnibus ex illis Lotide captus erat: 
<ovid. fast. 1.417> Hanc cupit, hanc optat, sola suspirat in illa, 
<ovid. fast. 1.418> Signaque dat nutu sollicitatque notis. 
<ovid. fast. 1.419> Fastus inest pulchris sequiturque superbia formam: 
<ovid. fast. 1.420> Irrisum uultu despicit illa suo. 
<ovid. fast. 1.421> Nox erat, et uino somnum faciente iacebant 
<ovid. fast. 1.422> Corpora diuersis uicta sopore locis; 
<ovid. fast. 1.423> Lotis in herbosa sub acernis ultima ramis, 
<ovid. fast. 1.424> Sicut erat lusu fessa, quieuit humo. 
<ovid. fast. 1.425> Surgit amans animamque tenens uestigia furtim 
<ovid. fast. 1.426> Suspenso digitis fert taciturna gradu. 
<ovid. fast. 1.427> Vt tetigit niueae secreta cubilia nymphae, 
<ovid. fast. 1.428> Ipsa sui flatus ne sonet aura cauet; 
<ovid. fast. 1.429> Et iam finitima corpus librabat in herba: 
<ovid. fast. 1.430> Illa tamen multi plena soporis erat. 
<ovid. fast. 1.431> Gaudet et a pedibus tracto uelamine uota 
<ovid. fast. 1.432> Ad sua felici coeperat ire uia. 
<ovid. fast. 1.433> Ecce rudens rauco Sileni uector asellus 
<ovid. fast. 1.434> Intempestiuos edidit ore sonos. 
<ovid. fast. 1.435> Territa consurgit nymphe, manibusque Priapum 
<ovid. fast. 1.436> Reicit, et fugiens concitat omne nemus. 
<ovid. fast. 1.437> At deus, obscena nimium quoque parte paratus, 
<ovid. fast. 1.438> Omnibus ad lunae lumina risus erat. 
<ovid. fast. 1.439> Morte dedit poenas auctor clamoris; et haec est 
<ovid. fast. 1.440> Hellespontiaco uictima grata deo. 
<ovid. fast. 1.441> Intactae fueratis aues, solacia ruris, 
<ovid. fast. 1.442> Adsuetum siluis innocuumque genus, 
<ovid. fast. 1.443> Quae facitis nidos et plumis oua fouetis, 
<ovid. fast. 1.444> Et facili dulces editis ore modos; 
<ovid. fast. 1.445> Sed nihil ista iuuant, quia linguae crimen habetis, 
<ovid. fast. 1.446> Dique putant mentes uos aperire suas. 
<ovid. fast. 1.447>(Nec tamen hoc falsum: nam, dis ut proxima quaeque, 
<ovid. fast. 1.448> Nunc pinna ueras, nunc datis ore notas.) 
<ovid. fast. 1.449> Tuta diu uolucrum proles tum denique caesa est, 
<ovid. fast. 1.450> Iuueruntque deos indicis exta sui. 
<ovid. fast. 1.451> Ergo saepe suo coniunx abducta marito 
<ovid. fast. 1.452> Vritur Idaliis alba columba focis. 
<ovid. fast. 1.453> Nec defensa iuuant Capitolia, quo minus anser 
<ovid. fast. 1.454> Det iecur in lances, Inachioti, tuas. 
<ovid. fast. 1.455> Nocte deae Nocti cristatus caeditur ales, 
<ovid. fast. 1.456> Quod tepidum uigili prouocet ore diem. 
<ovid. fast. 1.457> Interea Delphin clarum super aequora sidus 
<ovid. fast. 1.458> Tollitur et patriis exserit ora uadis. 
<ovid. fast. 1.459> Postera lux hiemem medio discrimine signat, 
<ovid. fast. 1.460> Aequaque praeteritae quae superabit erit. 
<ovid. fast. 1.461> Proxima prospiciet Tithono nupta relicto 
<ovid. fast. 1.462> Arcadiae sacrum pontificale deae. 
<ovid. fast. 1.463> Te quoque lux eadem, Turni soror, aede recepit, 
<ovid. fast. 1.464> Hic ubi Virginea Campus obitur aqua. 
<ovid. fast. 1.465> Vnde petam causas horum moremque sacrorum? 
<ovid. fast. 1.466> Deriget in medio quis mea uela freto? 
<ovid. fast. 1.467> Ipsa mone, quae nomen habes a carmine ductum 
<ovid. fast. 1.468> Propositoque faue, ne tuus erret honor. 
<ovid. fast. 1.469> Orta prior luna, de se si creditur ipsi 
<ovid. fast. 1.470> A magno tellus Arcade nomen habet. 
<ovid. fast. 1.471> Hinc fuit Euander, qui, quamquam clarus utroque, 
<ovid. fast. 1.472> Nobilior sacrae sanguine matris erat 
<ovid. fast. 1.473> Quae, simul aetherios animo conceperat ignes, 
<ovid. fast. 1.474> Ore dabat uero carmina plena dei. 
<ovid. fast. 1.475> Dixerat haec nato motus instare sibique, 
<ovid. fast. 1.476> Multaque praeterea tempore nacta fidem. 
<ovid. fast. 1.477> Nam iuuenis nimium uera cum matre fugatus 
<ovid. fast. 1.478> Deserit Arcadiam Parrhasiumque larem. 
<ovid. fast. 1.479> Cui genetrix flenti "fortuna uiriliter" inquit 
<ovid. fast. 1.480>"(Siste, precor, lacrimas) ista ferenda tibi est. 
<ovid. fast. 1.481> Sic erat in fatis, nec te tua culpa fugauit 
<ovid. fast. 1.482> Sed deus: offenso pulsus es urbe deo. 
<ovid. fast. 1.483> Non meriti poenam pateris, sed numinis iram: 
<ovid. fast. 1.484> Est aliquid magnis crimen abesse malis. 
<ovid. fast. 1.485> Conscia mens ut cuique sua est, ita concipit intra 
<ovid. fast. 1.486> Pectora pro facto spemque metumque suo. 
<ovid. fast. 1.487> Nec tamen ut primus maere mala talia passus: 
<ovid. fast. 1.488> Obruit ingentes ista procella uiros. 
<ovid. fast. 1.489> Passus idem est Tyriis qui quondam pulsus ab oris 
<ovid. fast. 1.490> Cadmus in Aonia constitit exul humo; 
<ovid. fast. 1.491> Passus idem Tydeus et idem Pagasaeus Iason, 
<ovid. fast. 1.492> Et quos praeterea longa referre mora est. 
<ovid. fast. 1.493> Omne solum forti patria est, ut piscibus aequor, 
<ovid. fast. 1.494> Vt uolucri uacuo quicquid in orbe patet. 
<ovid. fast. 1.495> Nec fera tempestas toto tamen horret in anno: 
<ovid. fast. 1.496> Et tibi, crede mihi, tempora ueris erunt." 
<ovid. fast. 1.497> Vocibus Euander firmata mente parentis 
<ovid. fast. 1.498> Naue secat fluctus Hesperiamque tenet. 
<ovid. fast. 1.499> Iamque ratem doctae monitu Carmentis in amnem 
<ovid. fast. 1.500> Egerat et Tuscis obuius ibat aquis: 
<ovid. fast. 1.501> Fluminis illa latus, cui sunt uada iuncta Tarenti, 
<ovid. fast. 1.502> Aspicit et sparsas per loca sola casas; 
<ovid. fast. 1.503> Vtque erat, immissis puppem stetit ante capillis, 
<ovid. fast. 1.504> Continuitque manum torua regentis iter, 
<ovid. fast. 1.505> Et procul in dextram tendens sua bracchia ripam 
<ovid. fast. 1.506> Pinea non sano ter pede texta ferit, 
<ovid. fast. 1.507> Neue daret saltum properans insistere terrae 
<ovid. fast. 1.508> Vix est Euandri uixque retenta manu; 
<ovid. fast. 1.509>"Di"que "petitorum" dixit "saluete locorum, 
<ovid. fast. 1.510> Tuque, nouos caelo terra datura deos, 
<ovid. fast. 1.511> Fluminaque et fontes, quibus utitur hospita tellus, 
<ovid. fast. 1.512> Et nemorum siluae Naiadumque chori, 
<ovid. fast. 1.513> Este bonis auibus uisi natoque mihique, 
<ovid. fast. 1.514> Ripaque felici tacta sit ista pede. 
<ovid. fast. 1.515> Fallor, an hi fient ingentia moenia colles, 
<ovid. fast. 1.516> Iuraque ab hac terra cetera terra petet? 
<ovid. fast. 1.517> Montibus his olim totus promittitur orbis. 
<ovid. fast. 1.518> Quis tantum fati credat habere locum? 
<ovid. fast. 1.519> Et iam Dardaniae tangent haec litora pinus: 
<ovid. fast. 1.520> Hic quoque causa noui femina Martis erit. 
<ovid. fast. 1.521> Care nepos Palla, funesta quid induis arma? 
<ovid. fast. 1.522> Indue: non humili uindice caesus eris. 
<ovid. fast. 1.523> Victa tamen uinces euersaque, Troia, resurges: 
<ovid. fast. 1.524> Obruit hostiles ista ruina domos. 
<ovid. fast. 1.525> Vrite uictrices Neptunia Pergama flammae: 
<ovid. fast. 1.526> Num minus hic toto est altior orbe cinis? 
<ovid. fast. 1.527> Iam pius Aeneas sacra et, sacra altera, patrem 
<ovid. fast. 1.528> Afferet: Iliacos accipe, Vesta, deos. 
<ovid. fast. 1.529> Tempus erit cum uos orbemque tuebitur idem, 
<ovid. fast. 1.530> Et fient ipso sacra colente deo, 
<ovid. fast. 1.531> Et penes Augustos patriae tutela manebit: 
<ovid. fast. 1.532> Hanc fas imperii frena tenere domum. 
<ovid. fast. 1.533> Inde nepos natusque dei, licet ipse recuset, 
<ovid. fast. 1.534> Pondera caelesti mente paterna feret 
<ovid. fast. 1.535> Vtque ego perpetuis olim sacrabor in aris, 
<ovid. fast. 1.536> Sic Augusta nouum Iulia numen erit." 
<ovid. fast. 1.537> Talibus ut dictis nostros descendit in annos, 
<ovid. fast. 1.538> Substitit in medio praescia lingua sono. 
<ovid. fast. 1.539> Puppibus egressus Latia stetit exul in herba: 
<ovid. fast. 1.540> Felix, exilium cui locus ille fuit! 
<ovid. fast. 1.541> Nec mora longa fuit: stabant noua tecta, nec alter 
<ovid. fast. 1.542> Montibus Ausoniis Arcade maior erat. 
<ovid. fast. 1.543> Ecce boues illuc Erytheidas applicat heros 
<ovid. fast. 1.544> Emensus longi clauiger orbis iter, 
<ovid. fast. 1.545> Dumque huic hospitium domus est Tegeaea, uagantur 
<ovid. fast. 1.546> Incustoditae lata per arua boues. 
<ovid. fast. 1.547> Mane erat: excussus somno Tirynthius actor 
<ovid. fast. 1.548> De numero tauros sentit abesse duos. 
<ovid. fast. 1.549> Nulla uidet quaerens taciti uestigia furti: 
<ovid. fast. 1.550> Traxerat auersos Cacus in antra ferox 
<ovid. fast. 1.551> Cacus, Auentinae timor atque infamia siluae, 
<ovid. fast. 1.552> Non leue finitimis hospitibusque malum. 
<ovid. fast. 1.553> Dira uiro facies, uires pro corpore, corpus 
<ovid. fast. 1.554> Grande (pater monstri Mulciber huius erat), 
<ovid. fast. 1.555> Proque domo longis spelunca recessibus ingens, 
<ovid. fast. 1.556> Abdita, uix ipsis inuenienda feris; 
<ovid. fast. 1.557> Ora super postes affixaque bracchia pendent 
<ovid. fast. 1.558> Squalidaque humanis ossibus albet humus. 
<ovid. fast. 1.559> Seruata male parte boum Ioue natus abibat: 
<ovid. fast. 1.560> Mugitum rauco furta dedere sono. 
<ovid. fast. 1.561>"Accipio reuocamen" ait, uocemque secutus 
<ovid. fast. 1.562> Impia per siluas ultor ad antra uenit. 
<ovid. fast. 1.563> Ille aditum fracti praestruxerat obice montis; 
<ovid. fast. 1.564> Vix iuga mouissent quinque bis illud opus. 
<ovid. fast. 1.565> Nititur hic umeris (caelum quoque sederat illis), 
<ovid. fast. 1.566> Et uastum motu collabefactat onus. 
<ovid. fast. 1.567> Quod simul euersum est, fragor aethera terruit ipsum, 
<ovid. fast. 1.568> Ictaque subsedit pondere molis humus. 
<ovid. fast. 1.569> Prima mouet Cacus collata proelia dextra 
<ovid. fast. 1.570> Remque ferox saxis stipitibusque gerit. 
<ovid. fast. 1.571> Quis ubi nil agitur, patrias male fortis ad artes 
<ovid. fast. 1.572> Confugit, et flammas ore sonante uomit; 
<ovid. fast. 1.573> Quas quotiens proflat, spirare Typhoea credas 
<ovid. fast. 1.574> Et rapidum Aetnaeo fulgur ab igne iaci. 
<ovid. fast. 1.575> Occupat Alcides, adductaque claua trinodis 
<ovid. fast. 1.576> Ter quater aduerso sedit in ore uiri. 
<ovid. fast. 1.577> Ille cadit mixtosque uomit cum sanguine fumos 
<ovid. fast. 1.578> Et lato moriens pectore plangit humum. 
<ovid. fast. 1.579> Immolat ex illis taurum tibi, Iuppiter, unum 
<ovid. fast. 1.580> Victor et Euandrum ruricolasque uocat, 
<ovid. fast. 1.581> Constituitque sibi, quae Maxima dicitur, aram, 
<ovid. fast. 1.582> Hic ubi pars Vrbis de boue nomen habet. 
<ovid. fast. 1.583> Nec tacet Euandri mater prope tempus adesse 
<ovid. fast. 1.584> Hercule quo tellus sit satis usa suo. 
<ovid. fast. 1.585> At felix uates, ut dis gratissima uixit, 
<ovid. fast. 1.586> Possidet hunc Iani sic dea mense diem. 
<ovid. fast. 1.587> Idibus in magni castus Iouis aede sacerdos 
<ovid. fast. 1.588> Semimaris flammis uiscera libat ouis; 
<ovid. fast. 1.589> Redditaque est omnis populo prouincia nostro 
<ovid. fast. 1.590> Et tuus Augusto nomine dictus auus. 
<ovid. fast. 1.591> Perlege dispositas generosa per atria ceras: 
<ovid. fast. 1.592> Contigerunt nulli nomina tanta uiro. 
<ovid. fast. 1.593> Africa uictorem de se uocat, alter Isauras 
<ovid. fast. 1.594> Aut Cretum domitas testificatur opes 
<ovid. fast. 1.595> Hunc Numidae faciunt, illum Messana superbum: 
<ovid. fast. 1.596> Ille Numantina traxit ab urbe notam: 
<ovid. fast. 1.597> Et mortem et nomen Druso Germania fecit; 
<ovid. fast. 1.598> Me miserum, uirtus quam breuis illa fuit! 
<ovid. fast. 1.599> Si petat a uictis, tot sumet nomina Caesar 
<ovid. fast. 1.600> Quot numero gentes maximus orbis habet. 
<ovid. fast. 1.601> Ex uno quidam celebres aut torquis adempti 
<ovid. fast. 1.602> Aut corui titulos auxiliaris habent. 
<ovid. fast. 1.603> Magne, tuum nomen rerum est mensura tuarum: 
<ovid. fast. 1.604> Sed qui te uicit nomine maior erat. 
<ovid. fast. 1.605> Nec gradus est supra Fabios cognominis ullus: 
<ovid. fast. 1.606> Illa domus meritis Maxima dicta suis. 
<ovid. fast. 1.607> Sed tamen humanis celebrantur honoribus omnes, 
<ovid. fast. 1.608> Hic socium summo cum Ioue nomen habet. 
<ovid. fast. 1.609> Sancta uocant augusta patres, augusta uocantur 
<ovid. fast. 1.610> Templa sacerdotum rite dicata manu: 
<ovid. fast. 1.611> Huius et augurium dependet origine uerbi 
<ovid. fast. 1.612> Et quodcumque sua Iuppiter auget ope. 
<ovid. fast. 1.613> Augeat imperium nostri ducis, augeat annos 
<ovid. fast. 1.614> Protegat et uestras querna corona fores: 
<ovid. fast. 1.615> Auspicibusque deis tanti cognominis heres 
<ovid. fast. 1.616> Omine suscipiat, quo pater, orbis onus. 
<ovid. fast. 1.617> Respiciet Titan actas ubi tertius Idus 
<ovid. fast. 1.618> Fient Parrhasiae sacra relata deae. 
<ovid. fast. 1.619> Nam prius Ausonias matres carpenta uehebant 
<ovid. fast. 1.620>(Haec quoque ab Euandri dicta parente reor); 
<ovid. fast. 1.621> Mox honor eripitur, matronaque destinat omnis 
<ovid. fast. 1.622> Ingratos nulla prole nouare uiros, 
<ovid. fast. 1.623> Neue daret partus, ictu temeraria caeco 
<ovid. fast. 1.624> Visceribus crescens excutiebat onus. 
<ovid. fast. 1.625> Corripuisse patres ausas immitia nuptas, 
<ovid. fast. 1.626> Ius tamen exemptum restituisse ferunt, 
<ovid. fast. 1.627> Binaque nunc pariter Tegeaeae sacra parenti 
<ovid. fast. 1.628> Pro pueris fieri uirginibusque iubent. 
<ovid. fast. 1.629> Scortea non illi fas est inferre sacello, 
<ovid. fast. 1.630> Ne uiolent puros exanimata focos. 
<ovid. fast. 1.631> Siquis amas ueteres ritus, adsiste precanti; 
<ovid. fast. 1.632> Nomina percipies non tibi nota prius. 
<ovid. fast. 1.633> Porrima placatur Postuertaque, siue sorores, 
<ovid. fast. 1.634> Siue fugae comites, Maenali diua, tuae: 
<ovid. fast. 1.635> Altera quod porro fuerat cecinisse putatur, 
<ovid. fast. 1.636> Altera uenturum postmodo quicquid erat. 
<ovid. fast. 1.637> Candida, te niueo posuit lux proxima templo, 
<ovid. fast. 1.638> Qua fert sublimes alta Moneta gradus, 
<ovid. fast. 1.639> Nunc bene prospiciens Latiam Concordia turbam. 
<ovid. fast. 1.640>*nunc* te sacratae constituere manus. 
<ovid. fast. 1.641> Furius antiquam populi superator Etrusci, 
<ovid. fast. 1.642> Vouerat et uoti soluerat ille fidem. 
<ovid. fast. 1.643> Causa, quod a patribus sumptis secesserat armis 
<ovid. fast. 1.644> Vulgus, et ipsa suas Roma timebat opes. 
<ovid. fast. 1.645> Causa recens melior: passos Germania crines 
<ovid. fast. 1.646> Porrigit auspiciis, dux uenerande, tuis. 
<ovid. fast. 1.647> Inde triumphatae libasti munera gentis 
<ovid. fast. 1.648> Templaque fecisti, quam colis ipse, deae. 
<ovid. fast. 1.649> Hanc tua constituit genetrix et rebus et ara, 
<ovid. fast. 1.650> Sola toro magni digna reperta Iouis. 
<ovid. fast. 1.651> Haec ubi transierint, Capricorno, Phoebe, relicto 
<ovid. fast. 1.652> Per iuuenis curres signa regentis aquam. 
<ovid. fast. 1.653> Septimus hinc Oriens cum se demiserit undis, 
<ovid. fast. 1.654> Fulgebit toto iam Lyra nulla polo. 
<ovid. fast. 1.655> Sidere ab hoc ignis uenienti nocte, Leonis 
<ovid. fast. 1.656> Qui micat in medio pectore, mersus erit. 
<ovid. fast. 1.657> Ter quater euolui signantes tempora fastos, 
<ovid. fast. 1.658> Nec Sementiua est ulla reperta dies; 
<ovid. fast. 1.659> Cum mihi (sensit enim) "lux haec indicitur" inquit 
<ovid. fast. 1.660> Musa, "quid a fastis non stata sacra petis? 
<ovid. fast. 1.661> Vtque dies incerta sacri, sic tempora certa 
<ovid. fast. 1.662> Seminibus iactis est ubi fetus ager." 
<ovid. fast. 1.663> State coronati plenum ad praesepe, iuuenci: 
<ovid. fast. 1.664> Cum tepido uestrum uere redibit opus. 
<ovid. fast. 1.665> Rusticus emeritum palo suspendat aratrum: 
<ovid. fast. 1.666> Omne reformidat frigore uulnus humus. 
<ovid. fast. 1.667> Vilice, da requiem terrae semente peracta; 
<ovid. fast. 1.668> Da requiem, terram qui coluere, uiris. 
<ovid. fast. 1.669> Pagus agat festum: pagum lustrate, coloni, 
<ovid. fast. 1.670> Et date paganis annua liba focis. 
<ovid. fast. 1.671> Placentur frugum matres, Tellusque Ceresque, 
<ovid. fast. 1.672> Farre suo grauidae uisceribusque suis: 
<ovid. fast. 1.673> Officium commune Ceres et Terra tuentur; 
<ovid. fast. 1.674> Haec praebet causam frugibus, illa locum. 
<ovid. fast. 1.675> Consortes operis, per quas correcta uetustas 
<ovid. fast. 1.676> Quernaque glans uicta est utiliore cibo, 
<ovid. fast. 1.677> Frugibus immensis auidos satiate colonos, 
<ovid. fast. 1.678> Vt capiant cultus praemia digna sui. 
<ovid. fast. 1.679> Vos date perpetuos teneris sementibus auctus, 
<ovid. fast. 1.680> Nec noua per gelidas herba sit usta niues. 
<ovid. fast. 1.681> Cum serimus, caelum uentis aperite serenis; 
<ovid. fast. 1.682> Cum latet, aetheria spargite semen aqua. 
<ovid. fast. 1.683> Neue graues cultis Cerialia rura cauete 
<ovid. fast. 1.684> Agmine laesuro depopulentur aues. 
<ovid. fast. 1.685> Vos quoque, formicae, subiectis parcite granis: 
<ovid. fast. 1.686> Post messem praedae copia maior erit. 
<ovid. fast. 1.687> Interea crescat scabrae robiginis expers 
<ovid. fast. 1.688> Nec uitio caeli palleat ulla seges, 
<ovid. fast. 1.689> Et neque deficiat macie nec pinguior aequo 
<ovid. fast. 1.690> Diuitiis pereat luxuriosa suis; 
<ovid. fast. 1.691> Et careant loliis oculos uitiantibus agri, 
<ovid. fast. 1.692> Nec sterilis culto surgat auena solo; 
<ovid. fast. 1.693> Triticeos fetus passuraque farra bis ignem 
<ovid. fast. 1.694> Hordeaque ingenti fenore reddat ager. 
<ovid. fast. 1.695> Haec ego pro uobis, haec uos optate coloni, 
<ovid. fast. 1.696> Efficiatque ratas utraque diua preces. 
<ovid. fast. 1.697> Bella diu tenuere uiros: erat aptior ensis 
<ovid. fast. 1.698> Vomere, cedebat taurus arator equo; 
<ovid. fast. 1.699> Sarcula cessabant, uersique in pila ligones, 
<ovid. fast. 1.700> Factaque de rastri pondere cassis erat. 
<ovid. fast. 1.701> Gratia dis domuique tuae: religata catenis 
<ovid. fast. 1.702> Iampridem uestro sub pede Bella iacent. 
<ovid. fast. 1.703> Sub iuga bos ueniat, sub terras semen aratas: 
<ovid. fast. 1.704> Pax Cererem nutrit, Pacis alumna Ceres. 
<ovid. fast. 1.705> At quae uenturas praecedit sexta Kalendas, 
<ovid. fast. 1.706> Hac sunt Ledaeis templa dicata deis: 
<ovid. fast. 1.707> Fratribus illa deis fratres de gente deorum 
<ovid. fast. 1.708> Circa Iuturnae composuere lacus. 
<ovid. fast. 1.709> Ipsum nos carmen deduxit Pacis ad aram: 
<ovid. fast. 1.710> Haec erit a mensis fine secunda dies. 
<ovid. fast. 1.711> Frondibus Actiacis comptos redimita capillos, 
<ovid. fast. 1.712> Pax, ades et toto mitis in orbe mane. 
<ovid. fast. 1.713> Dum desint hostes, desit quoque causa triumphi: 
<ovid. fast. 1.714> Tu ducibus bello gloria maior eris. 
<ovid. fast. 1.715> Sola gerat miles, quibus arma coerceat, arma, 
<ovid. fast. 1.716> Canteturque fera nil nisi pompa tuba. 
<ovid. fast. 1.717> Horreat Aeneadas et primus et ultimus orbis: 
<ovid. fast. 1.718> Siqua parum Romam terra timebat, amet. 
<ovid. fast. 1.719> Tura, sacerdotes, Pacalibus addite flammis, 
<ovid. fast. 1.720> Albaque perfusa uictima fronte cadat; 
<ovid. fast. 1.721> Vtque domus, quae praestat eam, cum pace perennet 
<ovid. fast. 1.722> Ad pia propensos uota rogate deos. 
<ovid. fast. 1.723> Sed iam prima mei pars est exacta laboris, 
<ovid. fast. 1.724> Cumque suo finem mense libellus habet. 
<ovid. fast. 2.1> Ianus habet finem. cum carmine crescit et annus: 
<ovid. fast. 2.2> Alter ut hic mensis, sic liber alter eat. 
<ovid. fast. 2.3> Nunc primum uelis, elegi, maioribus itis: 
<ovid. fast. 2.4> Exiguum, memini, nuper eratis opus. 
<ovid. fast. 2.5> Ipse ego uos habui faciles in amore ministros, 
<ovid. fast. 2.6> Cum lusit numeris prima iuuenta suis. 
<ovid. fast. 2.7> Idem sacra cano signataque tempora fastis: 
<ovid. fast. 2.8> Ecquis ad haec illinc crederet esse uiam? 
<ovid. fast. 2.9> Haec mea militia est; ferimus quae possumus arma, 
<ovid. fast. 2.10> Dextraque non omni munere nostra uacat. 
<ovid. fast. 2.11> Si mihi non ualido torquentur pila lacerto 
<ovid. fast. 2.12> Nec bellatoris terga premuntur equi, 
<ovid. fast. 2.13> Nec galea tegimur, nec acuto cingimur ense 
<ovid. fast. 2.14>(His habilis telis quilibet esse potest), 
<ovid. fast. 2.15> At tua prosequimur studioso pectore, Caesar, 
<ovid. fast. 2.16> Nomina, per titulos ingredimurque tuos. 
<ovid. fast. 2.17> Ergo ades et placido paulum mea munera uultu 
<ovid. fast. 2.18> Respice, pacando siquid ab hoste uacat. 
<ovid. fast. 2.19> Februa Romani dixere piamina patres: 
<ovid. fast. 2.20> Nunc quoque dant uerbo plurima signa fidem. 
<ovid. fast. 2.21> Pontifices ab rege petunt et flamine lanas, 
<ovid. fast. 2.22> Quis ueterum lingua februa nomen erat; 
<ovid. fast. 2.23> Quaeque capit lictor domibus purgamina certis, 
<ovid. fast. 2.24> Torrida cum mica farra, uocantur idem; 
<ovid. fast. 2.25> Nomen idem ramo, qui caesus ab arbore pura 
<ovid. fast. 2.26> Casta sacerdotum tempora fronde tegit. 
<ovid. fast. 2.27> Ipse ego flaminicam poscentem februa uidi; 
<ovid. fast. 2.28> Februa poscenti pinea uirga data est. 
<ovid. fast. 2.29> Denique quodcumque est quo corpora nostra piantur, 
<ovid. fast. 2.30> Hoc apud intonsos nomen habebat auos. 
<ovid. fast. 2.31> Mensis ab his dictus, secta quia pelle Luperci 
<ovid. fast. 2.32> Omne solum lustrant, idque piamen habent; 
<ovid. fast. 2.33> Aut quia placatis sunt tempora pura sepulcris, 
<ovid. fast. 2.34> Tum cum ferales praeteriere dies. 
<ovid. fast. 2.35> Omne nefas omnemque mali purgamina causam 
<ovid. fast. 2.36> Credebant nostri tollere posse senes. 
<ovid. fast. 2.37> Graecia principium moris dedit: illa nocentes 
<ovid. fast. 2.38> Impia lustratos ponere facta putat. 
<ovid. fast. 2.39> Actoriden Peleus, ipsum quoque Pelea Phoci 
<ovid. fast. 2.40> Caede per Haemonias soluit Acastus aquas; 
<ovid. fast. 2.41> Vectam frenatis per inane draconibus Aegeus 
<ovid. fast. 2.42> Credulus immerita Phasida fouit ope; 
<ovid. fast. 2.43> Amphiareiades Naupactoo Acheloo 
<ovid. fast. 2.44>"Solue nefas" dixit, soluit et ille nefas. 
<ovid. fast. 2.45> Ah nimium faciles, qui tristia crimina caedis 
<ovid. fast. 2.46> Fluminea tolli posse putatis aqua! 
<ovid. fast. 2.47> Sed tamen, antiqui ne nescius ordinis erres, 
<ovid. fast. 2.48> Primus, ut est, Iani mensis et ante fuit; 
<ovid. fast. 2.49> Qui sequitur Ianum, ueteris fuit ultimus anni: 
<ovid. fast. 2.50> Tu quoque sacrorum, Termine, finis eras. 
<ovid. fast. 2.51> Primus enim Iani mensis, quia ianua prima est: 
<ovid. fast. 2.52> Qui sacer est imis manibus, imus erat. 
<ovid. fast. 2.53> Postmodo creduntur spatio distantia longo 
<ovid. fast. 2.54> Tempora bis quini continuasse uiri. 
<ovid. fast. 2.55> Principio mensis Phrygiae contermina Matri 
<ovid. fast. 2.56> Sospita delubris dicitur aucta nouis. 
<ovid. fast. 2.57> Nunc ubi sunt, illis quae sunt sacrata Kalendis 
<ovid. fast. 2.58> Templa deae? longa procubuere die. 
<ovid. fast. 2.59> Cetera ne simili caderent labefacta ruina 
<ovid. fast. 2.60> Cauit sacrati prouida cura ducis, 
<ovid. fast. 2.61> Sub quo delubris sentitur nulla senectus; 
<ovid. fast. 2.62> Nec satis est homines, obligat ille deos. 
<ovid. fast. 2.63> Templorum positor, templorum sancte repostor, 
<ovid. fast. 2.64> Sit superis opto mutua cura tui. 
<ovid. fast. 2.65> Dent tibi caelestes, quos tu caelestibus, annos, 
<ovid. fast. 2.66> Proque tua maneant in statione domo. 
<ovid. fast. 2.67> Tum quoque uicini lucus celebratur Alerni, 
<ovid. fast. 2.68> Qua petit aequoreas aduena Thybris aquas. 
<ovid. fast. 2.69> Ad penetrale Numae Capitolinumque Tonantem 
<ovid. fast. 2.70> Inque Iouis summa caeditur arce bidens. 
<ovid. fast. 2.71> Saepe graues pluuias adopertus nubibus aether 
<ovid. fast. 2.72> Concitat, aut posita sub niue terra latet. 
<ovid. fast. 2.73> Proximus Hesperias Titan abiturus in undas 
<ovid. fast. 2.74> Gemmea purpureis cum iuga demet equis, 
<ovid. fast. 2.75> Illa nocte aliquis, tollens ad sidera uultum, 
<ovid. fast. 2.76> Dicet "ubi est hodie quae Lyra fulsit heri?" 
<ovid. fast. 2.77> Dumque Lyram quaeret, medii quoque terga Leonis 
<ovid. fast. 2.78> In liquidas subito mersa notabit aquas. 
<ovid. fast. 2.79> Quem modo caelatum stellis Delphina uidebas, 
<ovid. fast. 2.80> Is fugiet uisus nocte sequente tuos, 
<ovid. fast. 2.81> Seu fuit occultis felix in amoribus index, 
<ovid. fast. 2.82> Lesbida cum domino seu tulit ille lyram. 
<ovid. fast. 2.83> Quod mare non nouit, quae nescit Ariona tellus? 
<ovid. fast. 2.84> Carmine currentes ille tenebat aquas. 
<ovid. fast. 2.85> Saepe sequens agnam lupus est a uoce retentus, 
<ovid. fast. 2.86> Saepe auidum fugiens restitit agna lupum; 
<ovid. fast. 2.87> Saepe canes leporesque umbra iacuere sub una, 
<ovid. fast. 2.88> Et stetit in saxo proxima cerua leae, 
<ovid. fast. 2.89> Et sine lite loquax cum Palladis alite cornix 
<ovid. fast. 2.90> Sedit, et accipitri iuncta columba fuit. 
<ovid. fast. 2.91> Cynthia saepe tuis fertur, uocalis Arion, 
<ovid. fast. 2.92> Tamquam fraternis obstipuisse modis. 
<ovid. fast. 2.93> Nomen Arionium Siculas impleuerat urbes 
<ovid. fast. 2.94> Captaque erat lyricis Ausonis ora sonis; 
<ovid. fast. 2.95> Inde domum repetens puppem conscendit Arion, 
<ovid. fast. 2.96> Atque ita quaesitas arte ferebat opes. 
<ovid. fast. 2.97> Forsitan, infelix, uentos undasque timebas: 
<ovid. fast. 2.98> At tibi naue tua tutius aequor erat. 
<ovid. fast. 2.99> Namque gubernator destricto constitit ense 
<ovid. fast. 2.100> Ceteraque armata conscia turba manu. 
<ovid. fast. 2.101> Quid tibi cum gladio? dubiam rege, nauita, puppem: 
<ovid. fast. 2.102> Non haec sunt digitis arma tenenda tuis. 
<ovid. fast. 2.103> Ille, metu pauidus, "mortem non deprecor" inquit, 
<ovid. fast. 2.104>"Sed liceat sumpta pauca referre lyra." 
<ovid. fast. 2.105> Dant ueniam ridentque moram: capit ille coronam, 
<ovid. fast. 2.106> Quae possit crines, Phoebe, decere tuos; 
<ovid. fast. 2.107> Induerat Tyrio bis tinctam murice pallam: 
<ovid. fast. 2.108> Reddidit icta suos pollice chorda sonos, 
<ovid. fast. 2.109> Flebilibus numeris ueluti canentia dura 
<ovid. fast. 2.110> Traiectus penna tempora cantat olor. 
<ovid. fast. 2.111> Protinus in medias ornatus desilit undas: 
<ovid. fast. 2.112> Spargitur impulsa caerula puppis aqua. 
<ovid. fast. 2.113> Inde (fide maius) tergo delphina recuruo 
<ovid. fast. 2.114> Se memorant oneri supposuisse nouo. 
<ovid. fast. 2.115> Ille, sedens citharamque tenens, pretiumque uehendi 
<ovid. fast. 2.116> Cantat et aequoreas carmine mulcet aquas. 
<ovid. fast. 2.117> Di pia facta uident: astris delphina recepit 
<ovid. fast. 2.118> Iuppiter et stellas iussit habere nouem. 
<ovid. fast. 2.119> Nunc mihi mille sonos quoque(==QVO+QVE) est memoratus Achilles 
<ovid. fast. 2.120> Vellem, Maeonide, pectus inesse tuum, 
<ovid. fast. 2.121> Dum canimus sacras alterno carmine Nonas. 
<ovid. fast. 2.122> Maximus hic fastis accumulatur honor. 
<ovid. fast. 2.123> Deficit ingenium, maioraque uiribus urgent: 
<ovid. fast. 2.124> Haec mihi praecipuo est ore canenda dies. 
<ovid. fast. 2.125> Quid uolui(==VOLUI) demens elegis imponere tantum 
<ovid. fast. 2.126> Ponderis? heroi res erat ista pedis. 
<ovid. fast. 2.127> Sancte pater patriae, tibi plebs, tibi curia nomen 
<ovid. fast. 2.128> Hoc dedit, hoc dedimus nos tibi nomen, eques. 
<ovid. fast. 2.129> Res tamen ante dedit: sero quoque uera tulisti 
<ovid. fast. 2.130> Nomina, iam pridem tu pater orbis eras. 
<ovid. fast. 2.131> Hoc tu per terras, quod in aethere Iuppiter alto, 
<ovid. fast. 2.132> Nomen habes: hominum tu pater, ille deum. 
<ovid. fast. 2.133> Romule, concedes: facit hic tua magna tuendo 
<ovid. fast. 2.134> Moenia, tu dederas transilienda Remo. 
<ovid. fast. 2.135> Te Tatius paruique Cures Caeninaque sensit, 
<ovid. fast. 2.136> Hoc duce Romanum est solis utrumque latus; 
<ovid. fast. 2.137> Tu breue nescioquid uictae telluris habebas, 
<ovid. fast. 2.138> Quodcumque est alto sub Ioue, Caesar habet. 
<ovid. fast. 2.139> Tu rapis, hic castas duce se iubet esse maritas; 
<ovid. fast. 2.140> Tu recipis luco, reppulit ille nefas; 
<ovid. fast. 2.141> Vis tibi grata fuit, florent sub Caesare leges; 
<ovid. fast. 2.142> Tu domini nomen, principis ille tenet; 
<ovid. fast. 2.143> Te Remus incusat, ueniam dedit hostibus ille; 
<ovid. fast. 2.144> Caelestem fecit te pater, ille patrem. 
<ovid. fast. 2.145> Iam puer Idaeus media tenus eminet aluo, 
<ovid. fast. 2.146> Et liquidas mixto nectare fundit aquas. 
<ovid. fast. 2.147> En etiam, siquis Borean horrere solebat, 
<ovid. fast. 2.148> Gaudeat: a Zephyris mollior aura uenit. 
<ovid. fast. 2.149> Quintus ab aequoreis nitidum iubar extulit undis 
<ovid. fast. 2.150> Lucifer, et primi tempora ueris erunt. 
<ovid. fast. 2.151> Ne fallare tamen, restant tibi frigora, restant, 
<ovid. fast. 2.152> Magnaque discedens signa reliquit hiems. 
<ovid. fast. 2.153> Tertia nox ueniat, Custodem protinus Vrsae 
<ovid. fast. 2.154> Aspicies geminos exseruisse pedes. 
<ovid. fast. 2.155> Inter hamadryadas iaculatricemque Dianam 
<ovid. fast. 2.156> Callisto sacri pars fuit una chori 
<ovid. fast. 2.157> Illa, deae tangens arcus, "quos tangimus arcus 
<ovid. fast. 2.158> Este meae testes uirginitatis" ait 
<ovid. fast. 2.159> Cynthia laudauit, "promissa"que "foedera serua, 
<ovid. fast. 2.160> Et comitum princeps tu mihi" dixit "eris." 
<ovid. fast. 2.161> Foedera seruasset, si non formosa fuisset: 
<ovid. fast. 2.162> Cauit mortales, de Ioue crimen habet. 
<ovid. fast. 2.163> Mille feras Phoebe siluis uenata redibat 
<ovid. fast. 2.164> Aut plus aut medium sole tenente diem; 
<ovid. fast. 2.165> Vt tetigit lucum (densa niger ilice lucus, 
<ovid. fast. 2.166> In medio gelidae fons erat altus aquae) 
<ovid. fast. 2.167>"Hic" ait "in silua, uirgo Tegeaea, lauemur"; 
<ovid. fast. 2.168> Erubuit falso uirginis illa sono. 
<ovid. fast. 2.169> Dixerat et nymphis. nymphae uelamina ponunt; 
<ovid. fast. 2.170> Hanc pudet, et tardae dat mala signa morae. 
<ovid. fast. 2.171> Exuerat tunicas; uteri manifesta tumore 
<ovid. fast. 2.172> Proditur indicio ponderis ipsa suo. 
<ovid. fast. 2.173> Cui dea "uirgineos, periura Lycaoni, coetus 
<ovid. fast. 2.174> Desere, nec castas pollue" dixit "aquas." 
<ovid. fast. 2.175> Luna nouum decies implerat cornibus orbem: 
<ovid. fast. 2.176> Quae fuerat uirgo credita, mater erat. 
<ovid. fast. 2.177> Laesa furit Iuno, formam mutatque puellae: 
<ovid. fast. 2.178> Quid facis? inuito est pectore passa Iouem. 
<ovid. fast. 2.179> Vtque ferae uidit turpes in paelice uultus, 
<ovid. fast. 2.180>"Huius in amplexus, Iuppiter," inquit "eas." 
<ovid. fast. 2.181> Vrsa per incultos errabat squalida montes 
<ovid. fast. 2.182> Quae fuerat summo nuper amata Ioui. 
<ovid. fast. 2.183> Iam tria lustra puer furto conceptus agebat, 
<ovid. fast. 2.184> Cum mater nato est obuia facta suo. 
<ovid. fast. 2.185> Illa quidem, tamquam cognosceret, astitit amens, 
<ovid. fast. 2.186> Et gemuit: gemitus uerba parentis erant. 
<ovid. fast. 2.187> Hanc puer ignarus iaculo fixisset acuto 
<ovid. fast. 2.188> Ni foret in superas raptus uterque domos. 
<ovid. fast. 2.189> Signa propinqua micant: prior est, quam dicimus Arcton, 
<ovid. fast. 2.190> Arctophylax formam terga sequentis habet. 
<ovid. fast. 2.191> Saeuit adhuc canamque rogat Saturnia Tethyn 
<ovid. fast. 2.192> Maenaliam tactis ne lauet Arcton aquis. 
<ovid. fast. 2.193> Idibus agrestis fumant altaria Fauni 
<ovid. fast. 2.194> Hic ubi discretas insula rumpit aquas. 
<ovid. fast. 2.195> Haec fuit illa dies in qua Veientibus armis 
<ovid. fast. 2.196> Ter centum Fabii ter cecidere duo. 
<ovid. fast. 2.197> Vna domus uires et onus susceperat urbis: 
<ovid. fast. 2.198> Sumunt gentiles arma professa manus. 
<ovid. fast. 2.199> Egreditur castris miles generosus ab isdem, 
<ovid. fast. 2.200> E quis dux fieri quilibet aptus erat. 
<ovid. fast. 2.201> Carmentis portae dextro est uia proxima iano: 
<ovid. fast. 2.202> Ire per hanc noli, quisquis es; omen habet. 
<ovid. fast. 2.203> Illa fama refert Fabios exisse trecentos: 
<ovid. fast. 2.204> Porta uacat culpa, sed tamen omen habet. 
<ovid. fast. 2.205> Vt celeri passu Cremeram tetigere rapacem 
<ovid. fast. 2.206>(Turbidus hibernis ille fluebat aquis), 
<ovid. fast. 2.207> Castra loco ponunt: destrictis ensibus ipsi 
<ovid. fast. 2.208> Tyrrhenum ualido Marte per agmen eunt; 
<ovid. fast. 2.209> Non aliter quam cum Libyca de gente leones 
<ovid. fast. 2.210> Inuadunt sparsos lata per arua greges. 
<ovid. fast. 2.211> Diffugiunt hostes inhonestaque uulnera tergo 
<ovid. fast. 2.212> Accipiunt: Tusco sanguine terra rubet. 
<ovid. fast. 2.213> Sic iterum, sic saepe cadunt; ubi uincere aperte 
<ovid. fast. 2.214> Non datur, insidias armaque tecta parant. 
<ovid. fast. 2.215> Campus erat, campi claudebant ultima colles 
<ovid. fast. 2.216> Siluaque montanas occulere apta feras. 
<ovid. fast. 2.217> In medio paucos armentaque rara relinquunt, 
<ovid. fast. 2.218> Cetera uirgultis abdita turba latet. 
<ovid. fast. 2.219> Ecce uelut torrens undis pluuialibus auctus 
<ovid. fast. 2.220> Aut niue, quae Zephyro uicta tepente fluit, 
<ovid. fast. 2.221> Per sata perque uias fertur nec, ut ante solebat, 
<ovid. fast. 2.222> Riparum clausas margine finit aquas, 
<ovid. fast. 2.223> Sic Fabii uallem latis discursibus implent, 
<ovid. fast. 2.224> Quodque uident sternunt, nec metus alter inest. 
<ovid. fast. 2.225> Quo ruitis, generosa domus? male creditis hosti: 
<ovid. fast. 2.226> Simplex nobilitas, perfida tela caue. 
<ovid. fast. 2.227> Fraude perit uirtus: in apertos undique campos 
<ovid. fast. 2.228> Prosiliunt hostes et latus omne tenent. 
<ovid. fast. 2.229> Quid faciant pauci contra tot milia fortes? 
<ovid. fast. 2.230> Quidue, quod in misero tempore restet, adest? 
<ovid. fast. 2.231> Sicut aper longe siluis latratibus actus 
<ovid. fast. 2.232> Fulmineo celeres dissipat ore canes, 
<ovid. fast. 2.233> Mox tamen ipse perit, sic non moriuntur inulti, 
<ovid. fast. 2.234> Vulneraque alterna dantque feruntque manu. 
<ovid. fast. 2.235> Vna dies Fabios ad bellum miserat omnes, 
<ovid. fast. 2.236> Ad bellum missos perdidit una dies. 
<ovid. fast. 2.237> Vt tamen Herculeae superessent semina gentis, 
<ovid. fast. 2.238> Credibile est ipsos consuluisse deos: 
<ovid. fast. 2.239> Nam puer impubes et adhuc non utilis armis 
<ovid. fast. 2.240> Vnus de Fabia gente relictus erat; 
<ovid. fast. 2.241> Scilicet ut posses olim tu, Maxime, nasci, 
<ovid. fast. 2.242> Cui res cunctando restituenda foret. 
<ovid. fast. 2.243> Continuata loco tria sidera, Coruus et Anguis 
<ovid. fast. 2.244> Et medius Crater inter utrumque, iacent. 
<ovid. fast. 2.245> Idibus illa latent, oriuntur nocte sequenti; 
<ovid. fast. 2.246> Quae, tibi, cur tria sint tam sociata, canam. 
<ovid. fast. 2.247> Forte Ioui Phoebus festum sollemne parabat 
<ovid. fast. 2.248>(Non faciet longas fabula nostra moras): 
<ovid. fast. 2.249>"I, mea" dixit "auis, ne quid pia sacra moretur, 
<ovid. fast. 2.250> Et tenuem uiuis fontibus affer aquam." 
<ovid. fast. 2.251> Coruus inauratum pedibus cratera recuruis 
<ovid. fast. 2.252> Tollit et aerium peruolat altus iter. 
<ovid. fast. 2.253> Stabat adhuc duris ficus densissima pomis: 
<ovid. fast. 2.254> Temptat eam rostro, non erat apta legi; 
<ovid. fast. 2.255> Immemor imperii sedisse sub arbore fertur, 
<ovid. fast. 2.256> Dum fierent tarda dulcia poma mora. 
<ovid. fast. 2.257> Iamque satur nigris longum rapit unguibus hydrum, 
<ovid. fast. 2.258> Ad dominumque redit, fictaque uerba refert: 
<ovid. fast. 2.259>"Hic mihi causa morae, uiuarum obsessor aquarum: 
<ovid. fast. 2.260> Hic tenuit fontes officiumque meum." 
<ovid. fast. 2.261>"Addis" ait "culpae mendacia" Phoebus "et audes 
<ovid. fast. 2.262> Fatidicum uerbis fallere uelle deum? 
<ovid. fast. 2.263> At tibi, dum lactens haerebit in arbore ficus, 
<ovid. fast. 2.264> De nullo gelidae fonte bibentur aquae." 
<ovid. fast. 2.265> Dixit, et, antiqui monimenta perennia facti, 
<ovid. fast. 2.266> Anguis, auis, Crater sidera iuncta micant. 
<ovid. fast. 2.267> Tertia post Idus nudos aurora Lupercos 
<ovid. fast. 2.268> Aspicit, et Fauni sacra bicornis eunt. 
<ovid. fast. 2.269> Dicite, Pierides, sacrorum quae sit origo, 
<ovid. fast. 2.270> Attigerint Latias unde petita domos. 
<ovid. fast. 2.271> Pana deum pecoris ueteres coluisse feruntur 
<ovid. fast. 2.272> Arcades; Arcadiis plurimus ille iugis. 
<ovid. fast. 2.273> Testis erit Pholoe, testes Stymphalides undae, 
<ovid. fast. 2.274> Quique citis Ladon in mare currit aquis, 
<ovid. fast. 2.275> Cinctaque pinetis nemoris iuga Nonacrini, 
<ovid. fast. 2.276> Altaque Tricrene Parrhasiaeque niues. 
<ovid. fast. 2.277> Pan erat armenti, Pan illic numen equarum, 
<ovid. fast. 2.278> Munus ob incolumes ille ferebat oues. 
<ovid. fast. 2.279> Transtulit Euander siluestria numina secum: 
<ovid. fast. 2.280> Hic, ubi nunc urbs est, tum locus urbis erat. 
<ovid. fast. 2.281> Inde deum colimus deuectaque sacra Pelasgis: 
<ovid. fast. 2.282> Flamen ad haec prisco more Dialis erat. 
<ovid. fast. 2.283> Cur igitur currant, et cur (sic currere mos est) 
<ovid. fast. 2.284> Nuda ferant posita corpora ueste, rogas? 
<ovid. fast. 2.285> Ipse deus uelox discurrere gaudet in altis 
<ovid. fast. 2.286> Montibus, et subitas concipit ipse fugas: 
<ovid. fast. 2.287> Ipse deus nudus nudos iubet ire ministros; 
<ovid. fast. 2.288> Nec satis ad cursus commoda uestis erit. 
<ovid. fast. 2.289> Ante Iouem genitum terras habuisse feruntur 
<ovid. fast. 2.290> Arcades, et luna gens prior illa fuit. 
<ovid. fast. 2.291> Vita feris similis, nullos agitata per usus: 
<ovid. fast. 2.292> Artis adhuc expers et rude uulgus erat. 
<ovid. fast. 2.293> Pro domibus frondes norant, pro frugibus herbas; 
<ovid. fast. 2.294> Nectar erat palmis hausta duabus aqua. 
<ovid. fast. 2.295> Nullus anhelabat sub adunco uomere taurus, 
<ovid. fast. 2.296> Nulla sub imperio terra colentis erat: 
<ovid. fast. 2.297> Nullus adhuc erat usus equi; se quisque ferebat: 
<ovid. fast. 2.298> Ibat ouis lana corpus amicta sua. 
<ovid. fast. 2.299> Sub Ioue durabant et corpora nuda gerebant, 
<ovid. fast. 2.300> Docta graues imbres et tolerare Notos. 
<ovid. fast. 2.301> Nunc quoque detecti referunt monimenta uetusti 
<ovid. fast. 2.302> Moris, et antiquas testificantur opes. 
<ovid. fast. 2.303> Sed cur praecipue fugiat uelamina Faunus, 
<ovid. fast. 2.304> Traditur antiqui fabula plena ioci. 
<ovid. fast. 2.305> Forte comes dominae iuuenis Tirynthius ibat: 
<ovid. fast. 2.306> Vidit ab excelso Faunus utrumque iugo; 
<ovid. fast. 2.307> Vidit et incaluit, "montana"que "numina", dixit 
<ovid. fast. 2.308>"Nil mihi uobiscum est: hic meus ardor erit." 
<ovid. fast. 2.309> Ibat odoratis umeros perfusa capillis 
<ovid. fast. 2.310> Maeonis, aurato conspicienda sinu: 
<ovid. fast. 2.311> Aurea pellebant tepidos umbracula soles, 
<ovid. fast. 2.312> Quae tamen Herculeae sustinuere manus. 
<ovid. fast. 2.313> Iam Bacchi nemus et Tmoli uineta tenebat, 
<ovid. fast. 2.314> Hesperos et fusco roscidus ibat equo. 
<ovid. fast. 2.315> Antra subit tofis laqueata et pumice uiuo; 
<ovid. fast. 2.316> Garrulus in primo limine riuus erat. 
<ovid. fast. 2.317> Dumque parant epulas potandaque uina ministri, 
<ovid. fast. 2.318> Cultibus Alciden instruit illa suis: 
<ovid. fast. 2.319> Dat tenues tunicas Gaetulo murice tinctas, 
<ovid. fast. 2.320> Dat teretem zonam, qua modo cincta fuit. 
<ovid. fast. 2.321> Ventre minor zona est; tunicarum uincla relaxat, 
<ovid. fast. 2.322> Vt posset magnas exseruisse manus. 
<ovid. fast. 2.323> Fregerat armillas non illa ad bracchia factas, 
<ovid. fast. 2.324> Scindebant magni uincula parua pedes. 
<ovid. fast. 2.325> Ipsa capit clauamque grauem spoliumque leonis 
<ovid. fast. 2.326> Conditaque in pharetra tela minora sua 
<ovid. fast. 2.327> Sic epulis functi sic dant sua corpora somno, 
<ovid. fast. 2.328> Et positis iuxta secubuere toris: 
<ovid. fast. 2.329> Causa, repertori uitis quia sacra parabant, 
<ovid. fast. 2.330> Quae facerent pure, cum foret orta dies. 
<ovid. fast. 2.331> Noctis erat medium. quid non amor improbus audet? 
<ovid. fast. 2.332> Roscida per tenebras Faunus ad antra uenit: 
<ovid. fast. 2.333> Vtque uidet comites somno uinoque solutos, 
<ovid. fast. 2.334> Spem capit in dominis esse soporis idem. 
<ovid. fast. 2.335> Intrat et huc illuc temerarius errat adulter, 
<ovid. fast. 2.336> Et praefert cautas subsequiturque manus. 
<ovid. fast. 2.337> Venerat ad strati captata cubilia lecti, 
<ovid. fast. 2.338> Et felix prima sorte futurus erat; 
<ovid. fast. 2.339> Vt tetigit fului saetis hirsuta leonis 
<ovid. fast. 2.340> Vellera, pertimuit sustinuitque manum, 
<ovid. fast. 2.341> Attonitusque metu rediit, ut saepe uiator 
<ovid. fast. 2.342> Turbatum uiso rettulit angue pedem. 
<ovid. fast. 2.343> Inde tori qui iunctus erat uelamina tangit 
<ovid. fast. 2.344> Mollia, mendaci decipiturque nota. 
<ovid. fast. 2.345> Ascendit spondaque sibi propiore recumbit, 
<ovid. fast. 2.346> Et tumidum cornu durius inguen erat. 
<ovid. fast. 2.347> Interea tunicas ora subducit ab ima: 
<ovid. fast. 2.348> Horrebant densis aspera crura pilis. 
<ovid. fast. 2.349> Cetera temptantem subito Tirynthius heros 
<ovid. fast. 2.350> Reppulit: e summo decidit ille toro. 
<ovid. fast. 2.351> Fit sonus, inclamat comites et lumina poscit 
<ovid. fast. 2.352> Maeonis: illatis ignibus acta patent. 
<ovid. fast. 2.353> Ille gemit lecto grauiter deiectus ab alto, 
<ovid. fast. 2.354> Membraque de dura uix sua tollit humo. 
<ovid. fast. 2.355> Ridet et Alcides et qui uidere iacentem, 
<ovid. fast. 2.356> Ridet amatorem Lyda puella suum. 
<ovid. fast. 2.357> Veste deus lusus fallentes lumina uestes 
<ovid. fast. 2.358> Non amat, et nudos ad sua sacra uocat. 
<ovid. fast. 2.359> Adde peregrinis causas, mea Musa, Latinas, 
<ovid. fast. 2.360> Inque suo noster puluere currat equus. 
<ovid. fast. 2.361> Cornipedi Fauno caesa de more capella 
<ovid. fast. 2.362> Venit ad exiguas turba uocata dapes. 
<ovid. fast. 2.363> Dumque sacerdotes ueribus transuta salignis 
<ovid. fast. 2.364> Exta parant, medias sole tenente uias, 
<ovid. fast. 2.365> Romulus et frater pastoralisque iuuentus; 
<ovid. fast. 2.366> Solibus et campo corpora nuda dabant. 
<ovid. fast. 2.367> Vectibus et iaculis et misso pondere saxi 
<ovid. fast. 2.368> Bracchia per lusus experienda dabant: 
<ovid. fast. 2.369> Pastor ab excelso "per deuia rura iuuencos, 
<ovid. fast. 2.370> Romule, praedones, et Reme", dixit "agunt." 
<ovid. fast. 2.371> Longum erat armari: diuersis exit uterque 
<ovid. fast. 2.372> Partibus, occursu praeda recepta Remi. 
<ovid. fast. 2.373> Vt rediit, ueribus stridentia detrahit exta 
<ovid. fast. 2.374> Atque ait "haec certe non nisi uictor edet." 
<ovid. fast. 2.375> Dicta facit, Fabiique simul. uenit irritus illuc 
<ovid. fast. 2.376> Romulus et mensas ossaque nuda uidet. 
<ovid. fast. 2.377> Risit, et indoluit Fabios potuisse Remumque 
<ovid. fast. 2.378> Vincere, Quintilios non potuisse suos. 
<ovid. fast. 2.379> Forma manet facti: posito uelamine currunt, 
<ovid. fast. 2.380> Et memorem famam quod bene cessit habet. 
<ovid. fast. 2.381> Forsitan et quaeras cur sit locus ille Lupercal, 
<ovid. fast. 2.382> Quaeue diem tali nomine causa notet. 
<ovid. fast. 2.383> Siluia Vestalis caelestia semina partu 
<ovid. fast. 2.384> Ediderat, patruo regna tenente suo; 
<ovid. fast. 2.385> Is iubet auferri paruos et in amne necari: 
<ovid. fast. 2.386> Quid facis? ex istis Romulus alter erit. 
<ovid. fast. 2.387> Iussa recusantes peragunt lacrimosa ministri 
<ovid. fast. 2.388>(Flent tamen) et geminos in loca sola ferunt. 
<ovid. fast. 2.389> Albula, quem Tiberim mersus Tiberinus in undis 
<ovid. fast. 2.390> Reddidit, hibernis forte tumebat aquis: 
<ovid. fast. 2.391> Hic, ubi nunc fora sunt, lintres errare uideres, 
<ovid. fast. 2.392> Quaque iacent ualles, Maxime Circe, tuae. 
<ovid. fast. 2.393> Huc ubi uenerunt (neque enim procedere possunt 
<ovid. fast. 2.394> Longius), ex illis unus et alter ait: 
<ovid. fast. 2.395>"At quam sunt similes! at quam formosus uterque! 
<ovid. fast. 2.396> Plus tamen ex illis iste uigoris habet. 
<ovid. fast. 2.397> Si genus arguitur uultu, nisi fallit imago, 
<ovid. fast. 2.398> Nescio quem in uobis suspicor esse deum. 
<ovid. fast. 2.399> At siquis uestrae deus esset originis auctor, 
<ovid. fast. 2.400> In tam praecipiti tempore ferret opem: 
<ovid. fast. 2.401> Ferret opem certe, si non ope, mater, egeret, 
<ovid. fast. 2.402> Quae facta est uno mater et orba die. 
<ovid. fast. 2.403> Nata simul, moritura simul, simul ite sub undas 
<ovid. fast. 2.404> Corpora." desierat, deposuitque sinu. 
<ovid. fast. 2.405> Vagierunt ambo pariter: sensisse putares; 
<ovid. fast. 2.406> Hi redeunt udis in sua tecta genis. 
<ovid. fast. 2.407> Sustinet impositos summa cauus alueus unda: 
<ovid. fast. 2.408> Heu quantum fati parua tabella tulit! 
<ovid. fast. 2.409> Alueus in limo siluis appulsus opacis 
<ovid. fast. 2.410> Paulatim fluuio deficiente sedet. 
<ovid. fast. 2.411> Arbor erat: remanent uestigia, quaeque uocatur 
<ovid. fast. 2.412> Rumina nunc ficus Romula ficus erat. 
<ovid. fast. 2.413> Venit ad expositos, mirum, lupa feta gemellos: 
<ovid. fast. 2.414> Quis credat pueris non nocuisse feram? 
<ovid. fast. 2.415> Non nocuisse parum est, prodest quoque. quos lupa nutrit, 
<ovid. fast. 2.416> Perdere cognatae sustinuere manus. 
<ovid. fast. 2.417> Constitit et cauda teneris blanditur alumnis, 
<ovid. fast. 2.418> Et fingit lingua corpora bina sua. 
<ovid. fast. 2.419> Marte satos scires: timor abfuit. ubera ducunt 
<ovid. fast. 2.420> Nec sibi promissi lactis aluntur ope. 
<ovid. fast. 2.421> Illa loco nomen fecit, locus ipse Lupercis; 
<ovid. fast. 2.422> Magna dati nutrix praemia lactis habet. 
<ovid. fast. 2.423> Quid uetat Arcadio dictos a monte Lupercos? 
<ovid. fast. 2.424> Faunus in Arcadia templa Lycaeus habet. 
<ovid. fast. 2.425> Nupta, quid exspectas? non tu pollentibus herbis 
<ovid. fast. 2.426> Nec prece nec magico carmine mater eris; 
<ovid. fast. 2.427> Excipe fecundae patienter uerbera dextrae 
<ovid. fast. 2.428> Iam socer optatum nomen habebit aui. 
<ovid. fast. 2.429> Nam fuit illa dies, dura cum sorte maritae 
<ovid. fast. 2.430> Reddebant uteri pignora rara sui. 
<ovid. fast. 2.431>"Quid mihi" clamabat "prodest rapuisse Sabinas" 
<ovid. fast. 2.432> Romulus (hoc illo sceptra tenente fuit), 
<ovid. fast. 2.433>"Si mea non uires, sed bellum iniuria fecit? 
<ovid. fast. 2.434> Vtilius fuerat non habuisse nurus." 
<ovid. fast. 2.435> Monte sub Esquilio multis incaeduus annis 
<ovid. fast. 2.436> Iunonis magnae nomine lucus erat 
<ovid. fast. 2.437> Huc ubi uenerunt, pariter nuptaeque uirique 
<ovid. fast. 2.438> Suppliciter posito procubuere genu: 
<ovid. fast. 2.439> Cum subito motae tremuere cacumina siluae 
<ovid. fast. 2.440> Et dea per lucos mira locuta suos. 
<ovid. fast. 2.441>"Italidas matres" inquit "sacer hircus inito." 
<ovid. fast. 2.442> Obstipuit dubio territa turba sono. 
<ovid. fast. 2.443> Augur erat, nomen longis intercidit annis 
<ovid. fast. 2.444> Nuper ab Etrusca uenerat exul humo. 
<ovid. fast. 2.445> Ille caprum mactat: iussae sua terga puellae 
<ovid. fast. 2.446> Pellibus exsectis percutienda dabant. 
<ovid. fast. 2.447> Luna resumebat decimo noua cornua motu, 
<ovid. fast. 2.448> Virque pater subito nuptaque mater erat. 
<ovid. fast. 2.449> Gratia Lucinae: dedit haec tibi nomina lucus, 
<ovid. fast. 2.450> Aut quia principium tu, dea, lucis habes. 
<ovid. fast. 2.451> Parce, precor, grauidis, facilis Lucina, puellis 
<ovid. fast. 2.452> Maturumque utero molliter aufer onus. 
<ovid. fast. 2.453> Orta dies fuerit, tu desine credere uentis; 
<ovid. fast. 2.454> Perdidit illius temporis aura fidem. 
<ovid. fast. 2.455> Flamina non constant, et sex reserata diebus 
<ovid. fast. 2.456> Carceris Aeolii ianua lata patet. 
<ovid. fast. 2.457> Iam leuis obliqua subsedit Aquarius urna 
<ovid. fast. 2.458> Proximus aetherios excipe, Piscis, equos 
<ovid. fast. 2.459> Te memorant fratremque tuum (nam iuncta micatis 
<ovid. fast. 2.460> Signa) duos tergo sustinuisse deos. 
<ovid. fast. 2.461> Terribilem quondam fugiens Typhona Dione, 
<ovid. fast. 2.462> Tum, cum pro caelo Iuppiter arma tulit, 
<ovid. fast. 2.463> Venit ad Euphraten comitata Cupidine paruo, 
<ovid. fast. 2.464> Inque Palaestinae margine sedit aquae. 
<ovid. fast. 2.465> Populus et cannae riparum summa tenebant, 
<ovid. fast. 2.466> Spemque dabant salices hos quoque posse tegi. 
<ovid. fast. 2.467> Dum latet, insonuit uento nemus: illa timore 
<ovid. fast. 2.468> Pallet, et hostiles credit adesse manus, 
<ovid. fast. 2.469> Vtque sinu tenuit natum, "succurrite, nymphae, 
<ovid. fast. 2.470> Et dis auxilium ferte duobus" ait. 
<ovid. fast. 2.471> Nec mora, prosiluit. pisces subiere gemelli: 
<ovid. fast. 2.472> Pro quo nunc, cernis, sidera nomen habent. 
<ovid. fast. 2.473> Inde nefas ducunt genus hoc imponere mensis 
<ovid. fast. 2.474> Nec uiolant timidi piscibus ora Syri. 
<ovid. fast. 2.475> Proxima lux uacua est; at tertia dicta Quirino, 
<ovid. fast. 2.476> Qui tenet hoc nomen (Romulus ante fuit), 
<ovid. fast. 2.477> Siue quod hasta "curis(==CU-RIS)" priscis est dicta Sabinis 
<ovid. fast. 2.478>(Bellicus a telo uenit in astra deus); 
<ovid. fast. 2.479> Siue suum regi nomen posuere Quirites, 
<ovid. fast. 2.480> Seu quia Romanis iunxerat ille Cures. 
<ovid. fast. 2.481> Nam pater armipotens postquam noua moenia uidit, 
<ovid. fast. 2.482> Multaque Romulea bella peracta manu, 
<ovid. fast. 2.483>"Iuppiter", inquit "habet Romana potentia uires: 
<ovid. fast. 2.484> Sanguinis officio non eget illa mei. 
<ovid. fast. 2.485> Redde patri natum: quamuis intercidit alter, 
<ovid. fast. 2.486> Pro se proque Remo qui mihi restat erit. 
<ovid. fast. 2.487>"Vnus erit quem tu tolles in caerula caeli" 
<ovid. fast. 2.488> Tu mihi dixisti: sint rata dicta Iouis." 
<ovid. fast. 2.489> Iuppiter adnuerat: nutu tremefactus uterque 
<ovid. fast. 2.490> Est polus, et caeli pondera nouit Atlas. 
<ovid. fast. 2.491> Est locus, antiqui Caprae dixere paludem: 
<ovid. fast. 2.492> Forte tuis illic, Romule, iura dabas. 
<ovid. fast. 2.493> Sol fugit, et remouent subeuntia nubila caelum, 
<ovid. fast. 2.494> Et grauis effusis decidit imber aquis. 
<ovid. fast. 2.495> Hinc tonat, hinc missis abrumpitur ignibus aether: 
<ovid. fast. 2.496> Fit fuga, rex patriis astra petebat equis. 
<ovid. fast. 2.497> Luctus erat, falsaeque patres in crimine caedis, 
<ovid. fast. 2.498> Haesissetque animis forsitan illa fides; 
<ovid. fast. 2.499> Sed Proculus Longa ueniebat Iulius Alba, 
<ovid. fast. 2.500> Lunaque fulgebat, nec facis usus erat, 
<ovid. fast. 2.501> Cum subito motu saepes tremuere sinistrae: 
<ovid. fast. 2.502> Rettulit ille gradus, horrueruntque comae. 
<ovid. fast. 2.503> Pulcher et humano maior trabeaque decorus 
<ovid. fast. 2.504> Romulus in media uisus adesse uia 
<ovid. fast. 2.505> Et dixisse simul "prohibe lugere Quirites, 
<ovid. fast. 2.506> Nec uiolent lacrimis numina nostra suis: 
<ovid. fast. 2.507> Tura ferant placentque nouum pia turba Quirinum, 
<ovid. fast. 2.508> Et patrias artes militiamque colant." 
<ovid. fast. 2.509> Iussit et in tenues oculis euanuit auras; 
<ovid. fast. 2.510> Conuocat hic populos iussaque uerba refert. 
<ovid. fast. 2.511> Templa deo fiunt: collis quoque dictus ab illo est 
<ovid. fast. 2.512> Et referunt certi sacra paterna dies. 
<ovid. fast. 2.513> Lux quoque cur eadem Stultorum festa uocetur 
<ovid. fast. 2.514> Accipe: parua quidem causa, sed apta, subest. 
<ovid. fast. 2.515> Non habuit doctos tellus antiqua colonos: 
<ovid. fast. 2.516> Lassabant agiles aspera bella uiros. 
<ovid. fast. 2.517> Plus erat in gladio quam curuo laudis aratro: 
<ovid. fast. 2.518> Neglectus domino pauca ferebat ager. 
<ovid. fast. 2.519> Farra tamen ueteres iaciebant, farra metebant, 
<ovid. fast. 2.520> Primitias Cereri farra resecta dabant: 
<ovid. fast. 2.521> Vsibus admoniti flammis torrenda dederunt, 
<ovid. fast. 2.522> Multaque peccato damna tulere suo; 
<ovid. fast. 2.523> Nam modo uerrebant nigras pro farre fauillas, 
<ovid. fast. 2.524> Nunc ipsas ignes corripuere casas. 
<ovid. fast. 2.525> Facta dea est Fornax: laeti Fornace coloni 
<ovid. fast. 2.526> Orant ut fruges temperet illa suas. 
<ovid. fast. 2.527> Curio legitimis nunc Fornacalia uerbis 
<ovid. fast. 2.528> Maximus indicit nec stata sacra facit: 
<ovid. fast. 2.529> Inque foro, multa circum pendente tabella, 
<ovid. fast. 2.530> Signatur certa curia quaeque nota, 
<ovid. fast. 2.531> Stultaque pars populi quae sit sua curia nescit, 
<ovid. fast. 2.532> Sed facit extrema sacra relata die. 
<ovid. fast. 2.533> Est honor et tumulis, animas placare paternas, 
<ovid. fast. 2.534> Paruaque in exstructas munera ferre pyras. 
<ovid. fast. 2.535> Parua petunt manes: pietas pro diuite grata est 
<ovid. fast. 2.536> Munere; non auidos Styx habet ima deos. 
<ovid. fast. 2.537> Tegula porrectis satis est uelata coronis 
<ovid. fast. 2.538> Et sparsae fruges parcaque mica salis, 
<ovid. fast. 2.539> Inque mero mollita Ceres uiolaeque solutae: 
<ovid. fast. 2.540> Haec habeat media testa relicta uia. 
<ovid. fast. 2.541> Nec maiora ueto, sed et his placabilis umbra est: 
<ovid. fast. 2.542> Adde preces positis et sua uerba focis. 
<ovid. fast. 2.543> Hunc morem Aeneas, pietatis idoneus auctor, 
<ovid. fast. 2.544> Attulit in terras, iuste Latine, tuas. 
<ovid. fast. 2.545> Ille patris Genio sollemnia dona ferebat: 
<ovid. fast. 2.546> Hinc populi ritus edidicere pios. 
<ovid. fast. 2.547> At quondam, dum longa gerunt pugnacibus armis 
<ovid. fast. 2.548> Bella, Parentales deseruere dies. 
<ovid. fast. 2.549> Non impune fuit; nam dicitur omine ab isto 
<ovid. fast. 2.550> Roma suburbanis incaluisse rogis. 
<ovid. fast. 2.551> Vix equidem credo: bustis exisse feruntur 
<ovid. fast. 2.552> Et tacitae questi tempore noctis aui, 
<ovid. fast. 2.553> Perque uias Vrbis latosque ululasse per agros 
<ovid. fast. 2.554> Deformes animas, uulgus inane, ferunt. 
<ovid. fast. 2.555> Post ea praeteriti tumulis redduntur honores, 
<ovid. fast. 2.556> Prodigiisque uenit funeribusque modus. 
<ovid. fast. 2.557> Dum tamen haec fiunt, uiduae cessate puellae: 
<ovid. fast. 2.558> Exspectet puros pinea taeda dies, 
<ovid. fast. 2.559> Nec tibi, quae cupidae matura uidebere matri, 
<ovid. fast. 2.560> Comat uirgineas hasta recurua comas. 
<ovid. fast. 2.561> Conde tuas, Hymenaee, faces, et ab ignibus atris 
<ovid. fast. 2.562> Aufer: habent alias maesta sepulcra faces. 
<ovid. fast. 2.563> Di quoque templorum foribus celentur opertis, 
<ovid. fast. 2.564> Ture uacent arae stentque sine igne foci. 
<ovid. fast. 2.565> Nunc animae tenues et corpora functa sepulcris 
<ovid. fast. 2.566> Errant, nunc posito pascitur umbra cibo. 
<ovid. fast. 2.567> Nec tamen haec ultra, quam tot de mense supersint 
<ovid. fast. 2.568> Luciferi, quot habent carmina nostra pedes. 
<ovid. fast. 2.569> Hanc, quia iusta ferunt, dixere Feralia lucem; 
<ovid. fast. 2.570> Vltima placandis manibus illa dies. 
<ovid. fast. 2.571> Ecce anus in mediis residens annosa puellis 
<ovid. fast. 2.572> Sacra facit Tacitae (uix tamen ipsa tacet). 
<ovid. fast. 2.573> Et digitis tria tura tribus sub limine ponit, 
<ovid. fast. 2.574> Qua breuis occultum mus sibi fecit iter: 
<ovid. fast. 2.575> Tum cantata ligat cum fusco licia plumbo, 
<ovid. fast. 2.576> Et septem nigras uersat in ore fabas, 
<ovid. fast. 2.577> Quodque pice astrinxit, quod acu traiecit aena, 
<ovid. fast. 2.578> Obsutum maenae torret in igne caput; 
<ovid. fast. 2.579> Vina quoque instillat: uini quodcumque relictum est, 
<ovid. fast. 2.580> Aut ipsa aut comites, plus tamen ipsa, bibit. 
<ovid. fast. 2.581>"Hostiles linguas inimicaque uinximus ora" 
<ovid. fast. 2.582> Dicit discedens ebriaque exit anus. 
<ovid. fast. 2.583> Protinus a nobis quae sit dea Muta requires: 
<ovid. fast. 2.584> Disce per antiquos quae mihi nota senes. 
<ovid. fast. 2.585> Iuppiter, immodico Iuturnae uictus amore, 
<ovid. fast. 2.586> Multa tulit tanto non patienda deo: 
<ovid. fast. 2.587> Illa modo in siluis inter coryleta latebat, 
<ovid. fast. 2.588> Nunc in cognatas desiliebat aquas. 
<ovid. fast. 2.589> Conuocat hic nymphas, Latium quaecumque tenebant, 
<ovid. fast. 2.590> Et iacit in medio talia uerba choro: 
<ovid. fast. 2.591>"Inuidet ipsa sibi uitatque quod expedit illi 
<ovid. fast. 2.592> Vestra soror, summo iungere membra deo. 
<ovid. fast. 2.593> Consulite ambobus: nam quae mea magna uoluptas, 
<ovid. fast. 2.594> Vtilitas uestrae magna sororis erit. 
<ovid. fast. 2.595> Vos illi in prima fugienti obsistite ripa, 
<ovid. fast. 2.596> Ne sua fluminea corpora mergat aqua." 
<ovid. fast. 2.597> Dixerat; adnuerant nymphae Tiberinides omnes 
<ovid. fast. 2.598> Quaeque colunt thalamos, Ilia diua, tuos. 
<ovid. fast. 2.599> Forte fuit Nais, Lara nomine; prima sed illi 
<ovid. fast. 2.600> Dicta bis antiquum syllaba nomen erat, 
<ovid. fast. 2.601> Ex uitio positum. saepe illi dixerat Almo 
<ovid. fast. 2.602>"Nata, tene linguam": nec tamen illa tenet. 
<ovid. fast. 2.603> Quae simul ac tetigit Iuturnae stagna sororis, 
<ovid. fast. 2.604>"Effuge" ait "ripas", dicta refertque Iouis. 
<ovid. fast. 2.605> Illa etiam Iunonem adiit, miserataque nuptas 
<ovid. fast. 2.606>"Naida Iuturnam uir tuus" inquit "amat." 
<ovid. fast. 2.607> Iuppiter intumuit, quaque est non usa modeste 
<ovid. fast. 2.608> Eripit huic linguam, Mercuriumque uocat: 
<ovid. fast. 2.609>"Duc hanc ad manes: locus ille silentibus aptus. 
<ovid. fast. 2.610> Nympha, sed infernae nympha paludis erit." 
<ovid. fast. 2.611> Iussa Iouis fiunt. accepit lucus euntes: 
<ovid. fast. 2.612> Dicitur illa duci tum placuisse deo. 
<ovid. fast. 2.613> Vim parat hic, uultu pro uerbis illa precatur, 
<ovid. fast. 2.614> Et frustra muto nititur ore loqui, 
<ovid. fast. 2.615> Fitque grauis geminosque parit, qui compita seruant 
<ovid. fast. 2.616> Et uigilant nostra semper in urbe Lares. 
<ovid. fast. 2.617> Proxima cognati dixere Karistia kari, 
<ovid. fast. 2.618> Et uenit ad socios turba propinqua deos. 
<ovid. fast. 2.619> Scilicet a tumulis et qui periere propinquis 
<ovid. fast. 2.620> Protinus ad uiuos ora referre iuuat, 
<ovid. fast. 2.621> Postque tot amissos quicquid de sanguine restat 
<ovid. fast. 2.622> Aspicere et generis dinumerare gradus. 
<ovid. fast. 2.623> Innocui ueniant: procul hinc, procul impius esto 
<ovid. fast. 2.624> Frater et in partus mater acerba suos, 
<ovid. fast. 2.625> Cui pater est uiuax, qui matris digerit annos, 
<ovid. fast. 2.626> Quae premit inuisam socrus iniqua nurum. 
<ovid. fast. 2.627> Tantalidae fratres absint et Iasonis uxor, 
<ovid. fast. 2.628> Et quae ruricolis semina tosta dedit, 
<ovid. fast. 2.629> Et soror et Procne Tereusque duabus iniquus 
<ovid. fast. 2.630> Et quicumque suas per scelus auget opes. 
<ovid. fast. 2.631> Dis generis date tura boni: Concordia fertur 
<ovid. fast. 2.632> Illa praecipue mitis adesse die; 
<ovid. fast. 2.633> Et libate dapes, ut, grati pignus honoris, 
<ovid. fast. 2.634> Nutriat incinctos missa patella Lares. 
<ovid. fast. 2.635> Iamque, ubi suadebit placidos nox umida somnos, 
<ovid. fast. 2.636> Larga precaturi sumite uina manu, 
<ovid. fast. 2.637> Et "bene uos, bene te, patriae pater, optime Caesar" 
<ovid. fast. 2.638> Dicite; suffuso sint bona uerba mero. 
<ovid. fast. 2.639> Nox ubi transierit, solito celebretur honore 
<ovid. fast. 2.640> Separat indicio qui deus arua suo. 
<ovid. fast. 2.641> Termine, siue lapis siue es defossus in agro 
<ovid. fast. 2.642> Stipes, ab antiquis tu quoque numen habes. 
<ovid. fast. 2.643> Te duo diuersa domini de parte coronant, 
<ovid. fast. 2.644> Binaque serta tibi binaque liba ferunt. 
<ovid. fast. 2.645> Ara fit: huc ignem curto fert rustica testo 
<ovid. fast. 2.646> Sumptum de tepidis ipsa colona focis. 
<ovid. fast. 2.647> Ligna senex minuit concisaque construit arte, 
<ovid. fast. 2.648> Et solida ramos figere pugnat humo; 
<ovid. fast. 2.649> Tum sicco primas irritat cortice flammas; 
<ovid. fast. 2.650> Stat puer et manibus lata canistra tenet. 
<ovid. fast. 2.651> Inde ubi ter fruges medios immisit in ignes, 
<ovid. fast. 2.652> Porrigit incisos filia parua fauos. 
<ovid. fast. 2.653> Vina tenent alii: libantur singula flammis; 
<ovid. fast. 2.654> Spectant, et linguis candida turba fauet. 
<ovid. fast. 2.655> Spargitur et caeso communis Terminus agno, 
<ovid. fast. 2.656> Nec queritur lactans cum sibi porca datur. 
<ovid. fast. 2.657> Conueniunt celebrantque dapes uicinia simplex 
<ovid. fast. 2.658> Et cantant laudes, Termine sancte, tuas: 
<ovid. fast. 2.659>"Tu populos urbesque et regna ingentia finis: 
<ovid. fast. 2.660> Omnis erit sine te litigiosus ager. 
<ovid. fast. 2.661> Nulla tibi ambitio est, nullo corrumperis auro, 
<ovid. fast. 2.662> Legitima seruas credita rura fide. 
<ovid. fast. 2.663> Si tu signasses olim Thyreatida terram, 
<ovid. fast. 2.664> Corpora non leto missa trecenta forent, 
<ovid. fast. 2.665> Nec foret Othryades congestis lectus in armis. 
<ovid. fast. 2.666> O quantum patriae sanguinis ille dedit! 
<ovid. fast. 2.667> Quid, noua cum fierent Capitolia? nempe deorum 
<ovid. fast. 2.668> Cuncta Ioui cessit turba locumque dedit; 
<ovid. fast. 2.669> Terminus, ut ueteres memorant, inuentus in aede 
<ovid. fast. 2.670> Restitit et magno cum Ioue templa tenet. 
<ovid. fast. 2.671> Nunc quoque, se supra ne quid nisi sidera cernat, 
<ovid. fast. 2.672> Exiguum templi tecta foramen habent. 
<ovid. fast. 2.673> Termine, post illud leuitas tibi libera non est: 
<ovid. fast. 2.674> Qua positus fueris in statione, mane; 
<ovid. fast. 2.675> Nec tu uicino quicquam concede roganti, 
<ovid. fast. 2.676> Ne uideare hominem praeposuisse Ioui: 
<ovid. fast. 2.677> Et seu uomeribus seu tu pulsabere rastris, 
<ovid. fast. 2.678> Clamato, "tuus est hic ager, ille tuus." 
<ovid. fast. 2.679> Est uia quae populum Laurentes ducit in agros, 
<ovid. fast. 2.680> Quondam Dardanio regna petita duci: 
<ovid. fast. 2.681> Illa lanigeri pecoris tibi, Termine, fibris 
<ovid. fast. 2.682> Sacra uidet fieri sextus ab Vrbe lapis. 
<ovid. fast. 2.683> Gentibus est aliis tellus data limite certo: 
<ovid. fast. 2.684> Romanae spatium est Vrbis et orbis idem. 
<ovid. fast. 2.685> Nunc mihi dicenda est regis fuga. traxit ab illa 
<ovid. fast. 2.686> Sextus ab extremo nomina mense dies. 
<ovid. fast. 2.687> Vltima Tarquinius Romanae gentis habebat 
<ovid. fast. 2.688> Regna, uir iniustus, fortis ad arma tamen. 
<ovid. fast. 2.689> Ceperat hic alias, alias euerterat urbes, 
<ovid. fast. 2.690> Et Gabios turpi fecerat arte suos. 
<ovid. fast. 2.691> Namque trium minimus, proles manifesta Superbi, 
<ovid. fast. 2.692> In medios hostes nocte silente uenit. 
<ovid. fast. 2.693> Nudarant gladios: "occidite" dixit "inermem: 
<ovid. fast. 2.694> Hoc cupiant fratres Tarquiniusque pater, 
<ovid. fast. 2.695> Qui mea crudeli lacerauit uerbere terga" 
<ovid. fast. 2.696>(Dicere ut hoc posset, uerbera passus erat). 
<ovid. fast. 2.697> Luna fuit: spectant iuuenem, gladiosque recondunt, 
<ovid. fast. 2.698> Tergaque, deducta ueste, notata uident: 
<ovid. fast. 2.699> Flent quoque, et ut secum tueatur bella precantur. 
<ovid. fast. 2.700> Callidus ignaris adnuit ille uiris. 
<ovid. fast. 2.701> Iamque potens misso genitorem appellat amico, 
<ovid. fast. 2.702> Perdendi Gabios quod sibi monstret iter. 
<ovid. fast. 2.703> Hortus odoratis suberat cultissimus herbis 
<ovid. fast. 2.704> Sectus humum riuo lene sonantis aquae. 
<ovid. fast. 2.705> Illic Tarquinius mandata latentia nati 
<ovid. fast. 2.706> Accipit, et uirga lilia summa metit. 
<ovid. fast. 2.707> Nuntius ut rediit decussaque lilia dixit, 
<ovid. fast. 2.708> Filius "agnosco iussa parentis" ait. 
<ovid. fast. 2.709> Nec mora, principibus caesis ex urbe Gabina, 
<ovid. fast. 2.710> Traduntur ducibus moenia nuda suis. 
<ovid. fast. 2.711> Ecce, nefas uisu, mediis altaribus anguis 
<ovid. fast. 2.712> Exit et exstinctis ignibus exta rapit. 
<ovid. fast. 2.713> Consulitur Phoebus. sors est ita reddita: "matri 
<ovid. fast. 2.714> Qui dederit princeps oscula, uictor erit." 
<ovid. fast. 2.715> Oscula quisque suae matri properata tulerunt, 
<ovid. fast. 2.716> Non intellecto credula turba deo. 
<ovid. fast. 2.717> Brutus erat stulti sapiens imitator, ut esset 
<ovid. fast. 2.718> Tutus ab insidiis, dire Superbe, tuis. 
<ovid. fast. 2.719> Ille iacens pronus matri dedit oscula Terrae 
<ovid. fast. 2.720> Creditus offenso procubuisse pede. 
<ovid. fast. 2.721> Cingitur interea Romanis Ardea signis, 
<ovid. fast. 2.722> Et patitur longas obsidione moras. 
<ovid. fast. 2.723> Dum uacat et metuunt hostes committere pugnam, 
<ovid. fast. 2.724> Luditur in castris, otia miles agit. 
<ovid. fast. 2.725> Tarquinius iuuenis socios dapibusque meroque 
<ovid. fast. 2.726> Accipit; ex illis rege creatus ait: 
<ovid. fast. 2.727>"Dum nos sollicitos pigro tenet Ardea bello, 
<ovid. fast. 2.728> Nec sinit ad patrios arma referre deos 
<ovid. fast. 2.729> Ecquid in officio torus est socialis? et ecquid 
<ovid. fast. 2.730> Coniugibus nostris mutua cura sumus?" 
<ovid. fast. 2.731> Quisque suam laudat: studiis certamina crescunt, 
<ovid. fast. 2.732> Et feruet multo linguaque corque mero. 
<ovid. fast. 2.733> Surgit cui dederat clarum Collatia nomen: 
<ovid. fast. 2.734>"Non opus est uerbis, credite rebus" ait. 
<ovid. fast. 2.735>"Nox superest: tollamur equis Vrbemque petamus"; 
<ovid. fast. 2.736> Dicta placent, frenis impediuntur equi. 
<ovid. fast. 2.737> Pertulerant dominos. regalia protinus illi 
<ovid. fast. 2.738> Tecta petunt: custos in fore nullus erat. 
<ovid. fast. 2.739> Ecce nurum regis fusis per colla coronis 
<ovid. fast. 2.740> Inueniunt posito peruigilare mero. 
<ovid. fast. 2.741> Inde cito passu petitur Lucretia, cuius 
<ovid. fast. 2.742> Ante torum calathi lanaque mollis erat. 
<ovid. fast. 2.743> Lumen ad exiguum famulae data pensa trahebant; 
<ovid. fast. 2.744> Inter quas tenui sic ait illa sono: 
<ovid. fast. 2.745>"Mittenda est domino (nunc, nunc properate, puellae) 
<ovid. fast. 2.746> Quamprimum nostra facta lacerna manu. 
<ovid. fast. 2.747> Quid tamen auditis (nam plura audire potestis)? 
<ovid. fast. 2.748> Quantum de bello dicitur esse super? 
<ovid. fast. 2.749> Postmodo uicta cades: melioribus, Ardea, restas, 
<ovid. fast. 2.750> Improba, quae nostros cogis abesse uiros. 
<ovid. fast. 2.751> Sint tantum reduces. sed enim temerarius ille 
<ovid. fast. 2.752> Est meus, et stricto qualibet ense ruit. 
<ovid. fast. 2.753> Mens abit et morior, quotiens pugnantis imago 
<ovid. fast. 2.754> Me subit, et gelidum pectora frigus habet." 
<ovid. fast. 2.755> Desinit in lacrimas inceptaque fila remisit, 
<ovid. fast. 2.756> In gremio uultum deposuitque suum. 
<ovid. fast. 2.757> Hoc ipsum decuit: lacrimae decuere pudicam, 
<ovid. fast. 2.758> Et facies animo dignaque parque fuit. 
<ovid. fast. 2.759>"Pone metum, ueni" coniunx ait; illa reuixit, 
<ovid. fast. 2.760> Deque uiri collo dulce pependit onus. 
<ovid. fast. 2.761> Interea iuuenis furiales regius ignes 
<ovid. fast. 2.762> Concipit, et caeco raptus amore furit. 
<ovid. fast. 2.763> Forma placet niueusque color flauique capilli 
<ovid. fast. 2.764> Quique aderat nulla factus ab arte decor: 
<ovid. fast. 2.765> Verba placent et uox et quod corrumpere non est; 
<ovid. fast. 2.766> Quoque minor spes est, hoc magis ille cupit. 
<ovid. fast. 2.767> Iam dederat cantus lucis praenuntius ales, 
<ovid. fast. 2.768> Cum referunt iuuenes in sua castra pedem. 
<ovid. fast. 2.769> Carpitur attonitos absentis imagine sensus 
<ovid. fast. 2.770> Ille; recordanti plura magisque placent. 
<ovid. fast. 2.771> Sic sedit, sic culta fuit, sic stamina neuit, 
<ovid. fast. 2.772> Iniectae collo sic iacuere comae, 
<ovid. fast. 2.773> Hos habuit uultus, haec illi uerba fuerunt 
<ovid. fast. 2.774> Hic color, haec facies, hic decor oris erat. 
<ovid. fast. 2.775> Vt solet a magno fluctus languescere flatu, 
<ovid. fast. 2.776> Sed tamen a uento, qui fuit, unda tumet, 
<ovid. fast. 2.777> Sic, quamuis aberat placitae praesentia formae, 
<ovid. fast. 2.778> Quem dederat praesens forma, manebat amor. 
<ovid. fast. 2.779> Ardet, et iniusti stimulis agitatus amoris 
<ovid. fast. 2.780> Comparat indigno uimque metumque toro. 
<ovid. fast. 2.781>"Exitus in dubio est: audebimus ultima" dixit: 
<ovid. fast. 2.782>"Viderit! audentes forsque deusque iuuat. 
<ovid. fast. 2.783> Cepimus audendo Gabios quoque." talia fatus 
<ovid. fast. 2.784> Ense latus cinxit tergaque pressit equi. 
<ovid. fast. 2.785> Accipit aerata iuuenem Collatia porta, 
<ovid. fast. 2.786> Condere iam uultus sole parante suos. 
<ovid. fast. 2.787> Hostis ut hospes init penetralia Collatini: 
<ovid. fast. 2.788> Comiter excipitur; sanguine iunctus erat. 
<ovid. fast. 2.789> Quantum animis erroris inest! parat inscia rerum 
<ovid. fast. 2.790> Infelix epulas hostibus illa suis. 
<ovid. fast. 2.791> Functus erat dapibus: poscunt sua tempora somnum; 
<ovid. fast. 2.792> Nox erat, et tota lumina nulla domo. 
<ovid. fast. 2.793> Surgit et aurata uagina liberat ensem 
<ovid. fast. 2.794> Et uenit in thalamos, nupta pudica, tuos; 
<ovid. fast. 2.795> Vtque torum pressit, "ferrum, Lucretia, mecum est" 
<ovid. fast. 2.796> Natus ait regis, "Tarquiniusque loquor." 
<ovid. fast. 2.797> Illa nihil, neque enim uocem uiresque loquendi 
<ovid. fast. 2.798> Aut aliquid toto pectore mentis habet; 
<ovid. fast. 2.799> Sed tremit, ut quondam stabulis deprensa relictis 
<ovid. fast. 2.800> Parua sub infesto cum iacet agna lupo. 
<ovid. fast. 2.801> Quid faciat? pugnet? uincetur femina pugnans. 
<ovid. fast. 2.802> Clamet? at in dextra, qui uetet, ensis erat. 
<ovid. fast. 2.803> Effugiat? positis urgentur pectora palmis, 
<ovid. fast. 2.804> Tum primum externa pectora tacta manu. 
<ovid. fast. 2.805> Instat amans hostis precibus pretioque minisque: 
<ovid. fast. 2.806> Nec prece nec pretio nec mouet ille minis. 
<ovid. fast. 2.807>"Nil agis: eripiam" dixit "per crimina uitam: 
<ovid. fast. 2.808> Falsus adulterii testis adulter ero: 
<ovid. fast. 2.809> Interimam famulum, cum quo deprensa fereris." 
<ovid. fast. 2.810> Succubuit famae uicta puella metu. 
<ovid. fast. 2.811> Quid, uictor, gaudes? haec te uictoria perdet. 
<ovid. fast. 2.812> Heu quanto regnis nox stetit una tuis! 
<ovid. fast. 2.813> Iamque erat orta dies: passis sedet illa capillis, 
<ovid. fast. 2.814> Vt solet ad nati mater itura rogum, 
<ovid. fast. 2.815> Grandaeuumque patrem fido cum coniuge castris 
<ovid. fast. 2.816> Euocat: et posita uenit uterque mora. 
<ovid. fast. 2.817> Vtque uident habitum, quae luctus causa, requirunt, 
<ovid. fast. 2.818> Cui paret exsequias, quoque(==QVO+QVE) sit icta malo. 
<ovid. fast. 2.819> Illa diu reticet pudibundaque celat amictu 
<ovid. fast. 2.820> Ora: fluunt lacrimae more perennis aquae. 
<ovid. fast. 2.821> Hinc pater, hinc coniunx lacrimas solantur et orant 
<ovid. fast. 2.822> Indicet et caeco flentque pauentque metu. 
<ovid. fast. 2.823> Ter conata loqui ter destitit, ausaque quarto 
<ovid. fast. 2.824> Non oculos ideo sustulit illa suos. 
<ovid. fast. 2.825>"Hoc quoque Tarquinio debebimus? eloquar" inquit, 
<ovid. fast. 2.826>"Eloquar infelix dedecus ipsa meum?" 
<ovid. fast. 2.827> Quaeque potest, narrat; restabant ultima: fleuit, 
<ovid. fast. 2.828> Et matronales erubuere genae. 
<ovid. fast. 2.829> Dant ueniam facto genitor coniunxque coactae: 
<ovid. fast. 2.830>"Quam" dixit "ueniam uos datis, ipsa nego." 
<ovid. fast. 2.831> Nec mora, celato fixit sua pectora ferro, 
<ovid. fast. 2.832> Et cadit in patrios sanguinulenta pedes. 
<ovid. fast. 2.833> Tum quoque iam moriens ne non procumbat honeste 
<ovid. fast. 2.834> Respicit: haec etiam cura cadentis erat. 
<ovid. fast. 2.835> Ecce super corpus, communia damna gementes, 
<ovid. fast. 2.836> Obliti decoris uirque paterque iacent. 
<ovid. fast. 2.837> Brutus adest, tandemque animo sua nomina fallit, 
<ovid. fast. 2.838> Fixaque semanimi corpore tela rapit, 
<ovid. fast. 2.839> Stillantemque tenens generoso sanguine cultrum 
<ovid. fast. 2.840> Edidit impauidos ore minante sonos: 
<ovid. fast. 2.841>"Per tibi ego hunc iuro fortem castumque cruorem, 
<ovid. fast. 2.842> Perque tuos manes, qui mihi numen erunt, 
<ovid. fast. 2.843> Tarquinium profuga poenas cum stirpe daturum. 
<ovid. fast. 2.844> Iam satis est uirtus dissimulata diu." 
<ovid. fast. 2.845> Illa iacens ad uerba oculos sine lumine mouit, 
<ovid. fast. 2.846> Visaque concussa dicta probare coma. 
<ovid. fast. 2.847> Fertur in exsequias animi matrona uirilis 
<ovid. fast. 2.848> Et secum lacrimas inuidiamque trahit. 
<ovid. fast. 2.849> Vulnus inane patet: Brutus clamore Quirites 
<ovid. fast. 2.850> Concitat et regis facta nefanda refert. 
<ovid. fast. 2.851> Tarquinius cum prole fugit: capit annua consul 
<ovid. fast. 2.852> Iura: dies regnis illa suprema fuit. 
<ovid. fast. 2.853> Fallimur, an ueris praenuntia uenit hirundo, 
<ovid. fast. 2.854> Nec metuit ne qua uersa recurrat hiems? 
<ovid. fast. 2.855> Saepe tamen, Procne, nimium properasse quereris, 
<ovid. fast. 2.856> Virque tuo Tereus frigore laetus erit. 
<ovid. fast. 2.857> Iamque duae restant noctes de mense secundo, 
<ovid. fast. 2.858> Marsque citos iunctis curribus urget equos; 
<ovid. fast. 2.859> Ex uero positum permansit Equirria nomen, 
<ovid. fast. 2.860> Quae deus in campo prospicit ipse suo. 
<ovid. fast. 2.861> Iure uenis, Gradiue: locum tua tempora poscunt, 
<ovid. fast. 2.862> Signatusque tuo nomine mensis adest. 
<ovid. fast. 2.863> Venimus in portum libro cum mense peracto. 
<ovid. fast. 2.864> Nauiget hinc alia iam mihi linter aqua. 
<ovid. fast. 3.1> Bellice, depositis clipeo paulisper et hasta, 
<ovid. fast. 3.2> Mars, ades et nitidas casside solue comas. 
<ovid. fast. 3.3> Forsitan ipse roges quid sit cum Marte poetae: 
<ovid. fast. 3.4> A te qui canitur nomina mensis habet. 
<ovid. fast. 3.5> Ipse uides manibus peragi fera bella Mineruae: 
<ovid. fast. 3.6> Num minus ingenuis artibus illa uacat? 
<ovid. fast. 3.7> Palladis exemplo ponendae tempora sume 
<ovid. fast. 3.8> Cuspidis: inuenies et quod inermis agas. 
<ovid. fast. 3.9> Tum quoque inermis eras, cum te Romana sacerdos 
<ovid. fast. 3.10> Cepit, ut huic urbi semina magna dares. 
<ovid. fast. 3.11> Siluia Vestalis (quid enim uetat inde moueri?) 
<ovid. fast. 3.12> Sacra lauaturas mane petebat aquas. 
<ovid. fast. 3.13> Ventum erat ad molli decliuem tramite ripam 
<ovid. fast. 3.14> Ponitur e summa fictilis urna coma: 
<ovid. fast. 3.15> Fessa resedit humo, uentosque accepit aperto 
<ovid. fast. 3.16> Pectore, turbatas restituitque comas. 
<ovid. fast. 3.17> Dum sedet, umbrosae salices uolucresque canorae 
<ovid. fast. 3.18> Fecerunt somnos et leue murmur aquae; 
<ovid. fast. 3.19> Blanda quies furtim uictis obrepsit ocellis, 
<ovid. fast. 3.20> Et cadit a mento languida facta manus. 
<ovid. fast. 3.21> Mars uidet hanc uisamque cupit potiturque cupita, 
<ovid. fast. 3.22> Et sua diuina furta fefellit ope. 
<ovid. fast. 3.23> Somnus abit, iacet ipsa grauis; iam scilicet intra 
<ovid. fast. 3.24> Viscera Romanae conditor urbis erat. 
<ovid. fast. 3.25> Languida consurgit, nec scit cur languida surgat, 
<ovid. fast. 3.26> Et peragit tales arbore nixa sonos: 
<ovid. fast. 3.27>"Vtile sit faustumque, precor, quod imagine somni 
<ovid. fast. 3.28> Vidimus: an somno clarius illud erat? 
<ovid. fast. 3.29> Ignibus Iliacis aderam, cum lapsa capillis 
<ovid. fast. 3.30> Decidit ante sacros lanea uitta focos. 
<ovid. fast. 3.31> Inde duae pariter, uisu mirabile, palmae 
<ovid. fast. 3.32> Surgunt: ex illis altera maior erat, 
<ovid. fast. 3.33> Et grauibus ramis totum protexerat orbem, 
<ovid. fast. 3.34> Contigeratque sua sidera summa coma. 
<ovid. fast. 3.35> Ecce meus ferrum patruus molitur in illas: 
<ovid. fast. 3.36> Terreor admonitu, corque timore micat. 
<ovid. fast. 3.37> Martia, picus, auis gemino pro stipite pugnant 
<ovid. fast. 3.38> Et lupa: tuta per hos utraque palma fuit." 
<ovid. fast. 3.39> Dixerat, et plenam non firmis uiribus urnam 
<ovid. fast. 3.40> Sustulit: implerat, dum sua uisa refert. 
<ovid. fast. 3.41> Interea crescente Remo, crescente Quirino, 
<ovid. fast. 3.42> Caelesti tumidus pondere uenter erat. 
<ovid. fast. 3.43> Quo minus emeritis exiret cursibus annus 
<ovid. fast. 3.44> Restabant nitido iam duo signa deo: 
<ovid. fast. 3.45> Siluia fit mater; Vestae simulacra feruntur 
<ovid. fast. 3.46> Virgineas oculis opposuisse manus. 
<ovid. fast. 3.47> Ara deae certe tremuit pariente ministra, 
<ovid. fast. 3.48> Et subiit cineres territa flamma suos. 
<ovid. fast. 3.49> Hoc ubi cognouit contemptor Amulius aequi 
<ovid. fast. 3.50>(Nam raptas fratri uictor habebat opes), 
<ovid. fast. 3.51> Amne iubet mergi geminos. scelus unda refugit: 
<ovid. fast. 3.52> In sicca pueri destituuntur humo. 
<ovid. fast. 3.53> Lacte quis infantes nescit creuisse ferino, 
<ovid. fast. 3.54> Et picum expositis saepe tulisse cibos? 
<ovid. fast. 3.55> Non ego te, tantae nutrix Larentia gentis, 
<ovid. fast. 3.56> Nec taceam uestras, Faustule pauper, opes: 
<ovid. fast. 3.57> Vester honos ueniet, cum Larentalia dicam: 
<ovid. fast. 3.58> Acceptus geniis illa December habet. 
<ovid. fast. 3.59> Martia ter senos proles adoleuerat annos, 
<ovid. fast. 3.60> Et suberat flauae iam noua barba comae: 
<ovid. fast. 3.61> Omnibus agricolis armentorumque magistris 
<ovid. fast. 3.62> Iliadae fratres iura petita dabant. 
<ovid. fast. 3.63> Saepe domum ueniunt praedonum sanguine laeti 
<ovid. fast. 3.64> Et redigunt actos in sua rura boues. 
<ovid. fast. 3.65> Vt genus audierunt, animos pater editus auget, 
<ovid. fast. 3.66> Et pudet in paucis nomen habere casis, 
<ovid. fast. 3.67> Romuleoque cadit traiectus Amulius ense, 
<ovid. fast. 3.68> Regnaque longaeuo restituuntur auo. 
<ovid. fast. 3.69> Moenia conduntur, quae, quamuis parua fuerunt, 
<ovid. fast. 3.70> Non tamen expediit transiluisse Remo. 
<ovid. fast. 3.71> Iam, modo quae fuerant siluae pecorumque recessus, 
<ovid. fast. 3.72> Vrbs erat, aeternae cum pater urbis ait: 
<ovid. fast. 3.73>"Arbiter armorum, de cuius sanguine natus 
<ovid. fast. 3.74> Credor et, ut credar, pignora multa dabo, 
<ovid. fast. 3.75> A te principium Romano dicimus anno: 
<ovid. fast. 3.76> Primus de patrio nomine mensis erit." 
<ovid. fast. 3.77> Vox rata fit, patrioque uocat de nomine mensem: 
<ovid. fast. 3.78> Dicitur haec pietas grata fuisse deo. 
<ovid. fast. 3.79> Et tamen ante omnes Martem coluere priores; 
<ovid. fast. 3.80> Hoc dederat studiis bellica turba suis. 
<ovid. fast. 3.81> Pallada Cecropidae, Minoia Creta Dianam, 
<ovid. fast. 3.82> Vulcanum tellus Hypsipylaea colit, 
<ovid. fast. 3.83> Iunonem Sparte Pelopeiadesque Mycenae, 
<ovid. fast. 3.84> Pinigerum Fauni Maenalis ora caput: 
<ovid. fast. 3.85> Mars Latio uenerandus erat, quia praesidet armis; 
<ovid. fast. 3.86> Arma ferae genti remque decusque dabant. 
<ovid. fast. 3.87> Quod si forte uacas, peregrinos inspice fastos: 
<ovid. fast. 3.88> Mensis in his etiam nomine Martis erit. 
<ovid. fast. 3.89> Tertius Albanis, quintus fuit ille Faliscis, 
<ovid. fast. 3.90> Sextus apud populos, Hernica terra, tuos; 
<ovid. fast. 3.91> Inter Aricinos Albanaque tempora constat 
<ovid. fast. 3.92> Factaque Telegoni moenia celsa manu; 
<ovid. fast. 3.93> Quintum Laurentes, bis quintum Aequiculus acer, 
<ovid. fast. 3.94> A tribus hunc primum turba Curensis habet; 
<ovid. fast. 3.95> Et tibi cum proauis, miles Paeligne, Sabinis 
<ovid. fast. 3.96> Conuenit; huic genti quartus utrique deus. 
<ovid. fast. 3.97> Romulus, hos omnes ut uinceret ordine saltem, 
<ovid. fast. 3.98> Sanguinis auctori tempora prima dedit. 
<ovid. fast. 3.99> Nec totidem ueteres, quot nunc, habuere kalendas: 
<ovid. fast. 3.100> Ille minor geminis mensibus annus erat. 
<ovid. fast. 3.101> Nondum tradiderat uictas uictoribus artes 
<ovid. fast. 3.102> Graecia, facundum sed male forte genus: 
<ovid. fast. 3.103> Qui bene pugnabat, Romanam nouerat artem: 
<ovid. fast. 3.104> Mittere qui poterat pila, disertus erat. 
<ovid. fast. 3.105> Quis tunc aut Hyadas aut Pliadas Atlanteas 
<ovid. fast. 3.106> Senserat, aut geminos esse sub axe polos, 
<ovid. fast. 3.107> Esse duas Arctos, quarum Cynosura petatur 
<ovid. fast. 3.108> Sidoniis, Helicen Graia carina notet, 
<ovid. fast. 3.109> Signaque quae longo frater percenseat anno, 
<ovid. fast. 3.110> Ire per haec uno mense sororis equos? 
<ovid. fast. 3.111> Libera currebant et inobseruata per annum 
<ovid. fast. 3.112> Sidera; constabat sed tamen esse deos. 
<ovid. fast. 3.113> Non illi caelo labentia signa tenebant, 
<ovid. fast. 3.114> Sed sua, quae magnum perdere crimen erat, 
<ovid. fast. 3.115> Illa quidem e feno, sed erat reuerentia feno 
<ovid. fast. 3.116> Quantam nunc aquilas cernis habere tuas. 
<ovid. fast. 3.117> Pertica suspensos portabat longa maniplos, 
<ovid. fast. 3.118> Vnde maniplaris nomina miles habet. 
<ovid. fast. 3.119> Ergo animi indociles et adhuc ratione carentes 
<ovid. fast. 3.120> Mensibus egerunt lustra minora decem. 
<ovid. fast. 3.121> Annus erat decimum cum luna receperat orbem: 
<ovid. fast. 3.122> Hic numerus magno tunc in honore fuit, 
<ovid. fast. 3.123> Seu quia tot digiti, per quos numerare solemus, 
<ovid. fast. 3.124> Seu quia bis quinto femina mense parit, 
<ovid. fast. 3.125> Seu quod adusque decem numero crescente uenitur, 
<ovid. fast. 3.126> Principium spatiis sumitur inde nouis. 
<ovid. fast. 3.127> Inde patres centum denos secreuit in orbes 
<ovid. fast. 3.128> Romulus, hastatos instituitque decem, 
<ovid. fast. 3.129> Et totidem princeps, totidem pilanus habebat 
<ovid. fast. 3.130> Corpora, legitimo quique merebat equo. 
<ovid. fast. 3.131> Quin etiam partes totidem Titiensibus ille, 
<ovid. fast. 3.132> Quosque uocant Ramnes, Luceribusque dedit. 
<ovid. fast. 3.133> Adsuetos igitur numeros seruauit in anno; 
<ovid. fast. 3.134> Hoc luget spatio femina maesta uirum. 
<ovid. fast. 3.135> Neu dubites primae fuerint quin ante Kalendae 
<ovid. fast. 3.136> Martis, ad haec animum signa referre potes. 
<ovid. fast. 3.137> Laurea flaminibus quae toto perstitit anno 
<ovid. fast. 3.138> Tollitur, et frondes sunt in honore nouae; 
<ovid. fast. 3.139> Ianua tum regis posita uiret arbore Phoebi; 
<ovid. fast. 3.140> Ante tuas fit idem, Curia prisca, fores. 
<ovid. fast. 3.141> Vesta quoque ut folio niteat uelata recenti, 
<ovid. fast. 3.142> Cedit ab Iliacis laurea cana focis. 
<ovid. fast. 3.143> Adde quod arcana fieri nouus ignis in aede 
<ovid. fast. 3.144> Dicitur, et uires flamma refecta capit. 
<ovid. fast. 3.145> Nec mihi parua fides annos hinc isse priores 
<ovid. fast. 3.146> Anna quod hoc coepta est mense Perenna coli. 
<ovid. fast. 3.147> Hinc etiam ueteres initi memorantur honores 
<ovid. fast. 3.148> Ad spatium belli, perfide Poene, tui. 
<ovid. fast. 3.149> Denique quintus ab hoc fuerat Quintilis, et inde 
<ovid. fast. 3.150> Incipit a numero nomina quisquis habet. 
<ovid. fast. 3.151> Primus, oliuiferis Romam deductus ab aruis, 
<ovid. fast. 3.152> Pompilius menses sensit abesse duos, 
<ovid. fast. 3.153> Siue hoc a Samio doctus, qui posse renasci 
<ovid. fast. 3.154> Nos putat, Egeria siue monente sua. 
<ovid. fast. 3.155> Sed tamen errabant etiam nunc tempora, donec 
<ovid. fast. 3.156> Caesaris in multis haec quoque cura fuit. 
<ovid. fast. 3.157> Non haec ille deus tantaeque propaginis auctor 
<ovid. fast. 3.158> Credidit officiis esse minora suis, 
<ovid. fast. 3.159> Promissumque sibi uoluit(==VOLUIT) praenoscere caelum 
<ovid. fast. 3.160> Nec deus ignotas hospes inire domos. 
<ovid. fast. 3.161> Ille moras solis, quibus in sua signa rediret, 
<ovid. fast. 3.162> Traditur exactis disposuisse notis; 
<ovid. fast. 3.163> Is decies senos ter centum et quinque diebus 
<ovid. fast. 3.164> Iunxit et a pleno tempora quinta die. 
<ovid. fast. 3.165> Hic anni modus est: in lustrum accedere debet, 
<ovid. fast. 3.166> Quae consummatur partibus, una dies. 
<ovid. fast. 3.167>"Si licet occultos monitus audire deorum 
<ovid. fast. 3.168> Vatibus, ut certe fama licere putat, 
<ovid. fast. 3.169> Cum sis officiis, Gradiue, uirilibus aptus, 
<ovid. fast. 3.170> Dic mihi matronae cur tua festa colant." 
<ovid. fast. 3.171> Sic ego. sic posita dixit mihi casside Mauors 
<ovid. fast. 3.172>(Sed tamen in dextra missilis hasta fuit): 
<ovid. fast. 3.173>"Nunc primum studiis pacis deus utilis armis 
<ovid. fast. 3.174> Aduocor, et gressus in noua castra fero. 
<ovid. fast. 3.175> Nec piget, incepti: iuuat hac quoque parte morari, 
<ovid. fast. 3.176> Hoc solam ne se posse Minerua putet. 
<ovid. fast. 3.177> Disce, Latinorum uates operose dierum, 
<ovid. fast. 3.178> Quod petis, et memori pectore dicta nota. 
<ovid. fast. 3.179> Arua fuit, si prima uelis elementa referre, 
<ovid. fast. 3.180> Roma, sed in parua spes tamen huius erat. 
<ovid. fast. 3.181> Moenia iam stabant, populis angusta futuris, 
<ovid. fast. 3.182> Credita sed turbae tum nimis ampla suae. 
<ovid. fast. 3.183> Quae fuerit nostri si quaeris regia nati, 
<ovid. fast. 3.184> Aspice de canna straminibusque domum. 
<ovid. fast. 3.185> In stipula placidi capiebat munera somni, 
<ovid. fast. 3.186> Et tamen ex illo uenit in astra toro. 
<ovid. fast. 3.187> Iamque loco maius nomen Romanus habebat, 
<ovid. fast. 3.188> Nec coniunx illi nec socer ullus erat. 
<ovid. fast. 3.189> Spernebant generos inopes uicinia diues, 
<ovid. fast. 3.190> Et male credebar sanguinis auctor ego. 
<ovid. fast. 3.191> In stabulis habitasse et oues pauisse nocebat 
<ovid. fast. 3.192> Iugeraque inculti pauca tenere soli. 
<ovid. fast. 3.193> Cum pare quaeque suo coeunt uolucresque feraeque 
<ovid. fast. 3.194> Atque aliquam de qua procreet anguis habet. 
<ovid. fast. 3.195> Extremis dantur conubia gentibus: at quae 
<ovid. fast. 3.196> Romano uellet nubere nulla fuit. 
<ovid. fast. 3.197> Indolui patriamque dedi tibi, Romule, mentem. 
<ovid. fast. 3.198>"Tolle preces", dixi "quod petis arma dabunt." 
<ovid. fast. 3.199> Festa parat Conso. Consus tibi cetera dicet, 
<ovid. fast. 3.200> Illa facta die dum sua sacra canet. 
<ovid. fast. 3.201> Intumuere Cures et quos dolor attigit idem: 
<ovid. fast. 3.202> Tum primum generis intulit arma socer. 
<ovid. fast. 3.203> Iamque fere raptae matrum quoque nomen habebant, 
<ovid. fast. 3.204> Tractaque erant longa bella propinqua mora: 
<ovid. fast. 3.205> Conueniunt nuptae dictam Iunonis in aedem, 
<ovid. fast. 3.206> Quas inter mea sic est nurus ausa loqui: 
<ovid. fast. 3.207>"O pariter raptae, quoniam hoc commune tenemus, 
<ovid. fast. 3.208> Non ultra lente possumus esse piae. 
<ovid. fast. 3.209> Stant acies: sed utra di sint pro parte rogandi 
<ovid. fast. 3.210> Eligite; hinc coniunx, hinc pater arma tenet. 
<ovid. fast. 3.211> Quaerendum est uiduae fieri malitis an orbae. 
<ovid. fast. 3.212> Consilium uobis forte piumque dabo." 
<ovid. fast. 3.213> Consilium dederat: parent, crinesque resoluunt 
<ovid. fast. 3.214> Maestaque funerea corpora ueste tegunt. 
<ovid. fast. 3.215> Iam steterant acies ferro mortique paratae, 
<ovid. fast. 3.216> Iam lituus pugnae signa daturus erat, 
<ovid. fast. 3.217> Cum raptae ueniunt inter patresque uirosque, 
<ovid. fast. 3.218> Inque sinu natos, pignora cara, tenent. 
<ovid. fast. 3.219> Vt medium campi scissis tetigere capillis, 
<ovid. fast. 3.220> In terram posito procubuere genu; 
<ovid. fast. 3.221> Et, quasi sentirent, blando clamore nepotes 
<ovid. fast. 3.222> Tendebant ad auos bracchia parua suos. 
<ovid. fast. 3.223> Qui poterat, clamabat auum tum denique uisum, 
<ovid. fast. 3.224> Et, qui uix poterat, posse coactus erat. 
<ovid. fast. 3.225> Tela uiris animique cadunt, gladiisque remotis 
<ovid. fast. 3.226> Dant soceri generis accipiuntque manus, 
<ovid. fast. 3.227> Laudatasque tenent natas, scutoque nepotem 
<ovid. fast. 3.228> Fert auus: hic scuti dulcior usus erat. 
<ovid. fast. 3.229> Inde *diem quae prima* meas celebrare kalendas 
<ovid. fast. 3.230> Oebaliae matres non leue munus habent, 
<ovid. fast. 3.231> Aut quia committi strictis mucronibus ausae 
<ovid. fast. 3.232> Finierant lacrimis Martia bella suis; 
<ovid. fast. 3.233> Vel quod erat de me feliciter Ilia mater 
<ovid. fast. 3.234> Rite colunt matres sacra diemque meum. 
<ovid. fast. 3.235> Quid quod hiems adoperta gelu tum denique cedit, 
<ovid. fast. 3.236> Et pereunt lapsae sole tepente niues; 
<ovid. fast. 3.237> Arboribus redeunt detonsae frigore frondes, 
<ovid. fast. 3.238> Vuidaque in tenero palmite gemma tumet; 
<ovid. fast. 3.239> Quaeque diu latuit, nunc, se qua tollat in auras, 
<ovid. fast. 3.240> Fertilis occultas inuenit herba uias? 
<ovid. fast. 3.241> Nunc fecundus ager, pecoris nunc hora creandi, 
<ovid. fast. 3.242> Nunc auis in ramo tecta laremque parat. 
<ovid. fast. 3.243> Tempora iure colunt Latiae fecunda parentes, 
<ovid. fast. 3.244> Quarum militiam uotaque partus habet. 
<ovid. fast. 3.245> Adde quod, excubias ubi rex Romanus agebat, 
<ovid. fast. 3.246> Qui nunc Esquilias nomina collis habet, 
<ovid. fast. 3.247> Illic a nuribus Iunoni templa Latinis 
<ovid. fast. 3.248> Hac sunt, si memini, publica facta die. 
<ovid. fast. 3.249> Quid moror et uariis onero tua pectora causis? 
<ovid. fast. 3.250> Eminet ante oculos quod petis ecce tuos. 
<ovid. fast. 3.251> Mater amat nuptas: matris me turba frequentat. 
<ovid. fast. 3.252> Haec nos praecipue tam pia causa decet." 
<ovid. fast. 3.253> Ferte deae flores: gaudet florentibus herbis 
<ovid. fast. 3.254> Haec dea; de tenero cingite flore caput: 
<ovid. fast. 3.255> Dicite "tu nobis lucem, Lucina, dedisti": 
<ovid. fast. 3.256> Dicite "tu uoto parturientis ades." 
<ovid. fast. 3.257> Siqua tamen grauida est, resoluto crine precetur 
<ovid. fast. 3.258> Vt soluat partus molliter illa suos. 
<ovid. fast. 3.259> Quis mihi nunc dicet quare caelestia Martis 
<ovid. fast. 3.260> Arma ferant Salii Mamuriumque canant? 
<ovid. fast. 3.261> Nympha, mone, nemori stagnoque operata Dianae; 
<ovid. fast. 3.262> Nympha, Numae coniunx, ad tua facta ueni. 
<ovid. fast. 3.263> Vallis Aricinae silua praecinctus opaca 
<ovid. fast. 3.264> Est lacus, antiqua religione sacer; 
<ovid. fast. 3.265> Hic latet Hippolytus loris direptus equorum, 
<ovid. fast. 3.266> Vnde nemus nullis illud aditur equis. 
<ovid. fast. 3.267> Licia dependent longas uelantia saepes, 
<ovid. fast. 3.268> Et posita est meritae multa tabella deae. 
<ovid. fast. 3.269> Saepe potens uoti, frontem redimita coronis, 
<ovid. fast. 3.270> Femina lucentes portat ab Vrbe faces. 
<ovid. fast. 3.271> Regna tenent fortes manibus pedibusque fugaces, 
<ovid. fast. 3.272> Et perit exemplo postmodo quisque suo. 
<ovid. fast. 3.273> Defluit incerto lapidosus murmure riuus: 
<ovid. fast. 3.274> Saepe, sed exiguis haustibus, inde bibi. 
<ovid. fast. 3.275> Egeria est quae praebet aquas, dea grata Camenis: 
<ovid. fast. 3.276> Illa Numae coniunx consiliumque fuit. 
<ovid. fast. 3.277> Principio nimium promptos ad bella Quirites 
<ovid. fast. 3.278> Molliri placuit iure deumque metu. 
<ovid. fast. 3.279> Inde datae leges, ne firmior omnia posset, 
<ovid. fast. 3.280> Coeptaque sunt pure tradita sacra coli. 
<ovid. fast. 3.281> Exuitur feritas, armisque potentius aequum est, 
<ovid. fast. 3.282> Et cum ciue pudet conseruisse manus 
<ovid. fast. 3.283> Atque aliquis, modo trux, uisa iam uertitur ara 
<ovid. fast. 3.284> Vinaque dat tepidis farraque salsa focis. 
<ovid. fast. 3.285> Ecce deum genitor rutilas per nubila flammas 
<ovid. fast. 3.286> Spargit, et effusis aethera siccat aquis. 
<ovid. fast. 3.287> Non alias missi cecidere frequentius ignes: 
<ovid. fast. 3.288> Rex pauet et uulgi pectora terror habet. 
<ovid. fast. 3.289> Cui dea "ne nimium terrere: piabile fulmen 
<ovid. fast. 3.290> Est" ait "et saeui flectitur ira Iouis. 
<ovid. fast. 3.291> Sed poterunt ritum Picus Faunusque piandi 
<ovid. fast. 3.292> Tradere, Romani numen utrumque soli. 
<ovid. fast. 3.293> Nec sine ui tradent: adhibe tu uincula captis"; 
<ovid. fast. 3.294> Atque ita qua possint edidit arte capi. 
<ovid. fast. 3.295> Lucus Auentino suberat niger ilicis umbra, 
<ovid. fast. 3.296> Quo posses uiso dicere "numen inest". 
<ovid. fast. 3.297> In medio gramen, muscoque adoperta uirenti 
<ovid. fast. 3.298> Manabat saxo uena perennis aquae; 
<ovid. fast. 3.299> Inde fere soli Faunus Picusque bibebant: 
<ovid. fast. 3.300> Huc uenit et fonti rex Numa mactat ouem, 
<ovid. fast. 3.301> Plenaque odorati disponit pocula Bacchi, 
<ovid. fast. 3.302> Cumque suis antro conditus ipse latet. 
<ovid. fast. 3.303> Ad solitos ueniunt siluestria numina fontes 
<ovid. fast. 3.304> Et releuant multo pectora sicca mero. 
<ovid. fast. 3.305> Vina quies sequitur: gelido Numa prodit ab antro 
<ovid. fast. 3.306> Vinclaque sopitas addit in arta manus. 
<ovid. fast. 3.307> Somnus ut abscessit, pugnando uincula temptant 
<ovid. fast. 3.308> Rumpere; pugnantes fortius illa tenent. 
<ovid. fast. 3.309> Tum Numa: "di nemorum, factis ignoscite nostris 
<ovid. fast. 3.310> Si scelus ingenio scitis abesse meo, 
<ovid. fast. 3.311> Quoque modo possit fulmen monstrate piari." 
<ovid. fast. 3.312> Sic Numa; sic quatiens cornua Faunus ait: 
<ovid. fast. 3.313>"Magna petis, nec quae monitu tibi discere nostro 
<ovid. fast. 3.314> Fas sit: habent fines numina nostra suos. 
<ovid. fast. 3.315> Di sumus agrestes et qui dominemur in altis 
<ovid. fast. 3.316> Montibus; arbitrium est in sua tecta Ioui. 
<ovid. fast. 3.317> Hunc tu non poteris per te deducere caelo, 
<ovid. fast. 3.318> At poteris nostra forsitan usus ope." 
<ovid. fast. 3.319> Dixerat haec Faunus; par est sententia Pici. 
<ovid. fast. 3.320>"Deme tamen nobis uincula", Picus ait, 
<ovid. fast. 3.321>"Iuppiter huc ueniet, ualida perductus ab arte: 
<ovid. fast. 3.322> Nubila promissi Styx mihi testis erit." 
<ovid. fast. 3.323> Emissi laqueis quid agant, quae carmina dicant, 
<ovid. fast. 3.324> Quaque trahant superis sedibus arte Iouem 
<ovid. fast. 3.325> Scire nefas homini. nobis concessa canentur 
<ovid. fast. 3.326> Quaeque pio dici uatis ab ore licet. 
<ovid. fast. 3.327> Eliciunt caelo te, Iuppiter; unde minores 
<ovid. fast. 3.328> Nunc quoque te celebrant Eliciumque uocant. 
<ovid. fast. 3.329> Constat Auentinae tremuisse cacumina siluae, 
<ovid. fast. 3.330> Terraque subsedit pondere pressa Iouis: 
<ovid. fast. 3.331> Corda micant regis totoque e corpore sanguis 
<ovid. fast. 3.332> Fugit et hirsutae deriguere comae. 
<ovid. fast. 3.333> Vt rediit animus, "da certa piamina" dixit 
<ovid. fast. 3.334>"Fulminis, altorum rexque paterque deum, 
<ovid. fast. 3.335> Si tua contigimus manibus donaria puris, 
<ovid. fast. 3.336> Hoc quoque quod petitur si pia lingua rogat." 
<ovid. fast. 3.337> Adnuit oranti, sed uerum ambage remota 
<ovid. fast. 3.338> Abdidit et dubio terruit ore uirum. 
<ovid. fast. 3.339>"Caede caput" dixit; cui rex "parebimus" inquit; 
<ovid. fast. 3.340>"Caedenda est hortis eruta cepa meis." 
<ovid. fast. 3.341> Addidit hic "hominis"; "sumes" ait ille "capillos." 
<ovid. fast. 3.342> Postulat hic animam; cui Numa "piscis" ait. 
<ovid. fast. 3.343> Risit, et "his" inquit "facito mea tela procures, 
<ovid. fast. 3.344> O uir colloquio non abigende deum. 
<ovid. fast. 3.345> Sed tibi, protulerit cum totum crastinus orbem 
<ovid. fast. 3.346> Cynthius, imperii pignora certa dabo." 
<ovid. fast. 3.347> Dixit et ingenti tonitru super aethera motum 
<ovid. fast. 3.348> Fertur, adorantem destituitque Numam. 
<ovid. fast. 3.349> Ille redit laetus memoratque Quiritibus acta: 
<ovid. fast. 3.350> Tarda uenit dictis difficilisque fides. 
<ovid. fast. 3.351>"At certe credemur" ait "si uerba sequetur 
<ovid. fast. 3.352> Exitus: en audi crastina, quisquis ades. 
<ovid. fast. 3.353> Protulerit terris cum totum Cynthius orbem, 
<ovid. fast. 3.354> Iuppiter imperii pignora certa dabit." 
<ovid. fast. 3.355> Discedunt dubii, promissaque tarda uidentur, 
<ovid. fast. 3.356> Dependetque fides a ueniente die. 
<ovid. fast. 3.357> Mollis erat tellus rorata mane pruina: 
<ovid. fast. 3.358> Ante sui populus limina regis adest. 
<ovid. fast. 3.359> Prodit et in solio medius consedit acerno; 
<ovid. fast. 3.360> Innumeri circa stantque silentque uiri. 
<ovid. fast. 3.361> Ortus erat summo tantummodo margine Phoebus: 
<ovid. fast. 3.362> Sollicitae mentes speque metuque pauent. 
<ovid. fast. 3.363> Constitit atque caput niueo uelatus amictu 
<ovid. fast. 3.364> Iam bene dis notas sustulit ille manus 
<ovid. fast. 3.365> Atque ita "tempus adest promissi muneris" inquit; 
<ovid. fast. 3.366>"Pollicitam dictis, Iuppiter, adde fidem." 
<ovid. fast. 3.367> Dum loquitur, totum iam sol emouerat orbem, 
<ovid. fast. 3.368> Et grauis aetherio uenit ab axe fragor. 
<ovid. fast. 3.369> Ter tonuit sine nube deus, tria fulgura misit. 
<ovid. fast. 3.370> Credite dicenti: mira sed acta loquor: 
<ovid. fast. 3.371> A media caelum regione dehiscere coepit: 
<ovid. fast. 3.372> Summisere oculos cum duce turba suo. 
<ovid. fast. 3.373> Ecce leui scutum uersatum leniter aura 
<ovid. fast. 3.374> Decidit: a populo clamor ad astra uenit. 
<ovid. fast. 3.375> Tollit humo munus caesa prius ille iuuenca 
<ovid. fast. 3.376> Quae dederat nulli colla premenda iugo, 
<ovid. fast. 3.377> Idque ancile uocat, quod ab omni parte recisum est, 
<ovid. fast. 3.378> Quaque notes oculis angulus omnis abest. 
<ovid. fast. 3.379> Tum, memor imperii sortem consistere in illo, 
<ovid. fast. 3.380> Consilium multae calliditatis init: 
<ovid. fast. 3.381> Plura iubet fieri simili caelata figura, 
<ovid. fast. 3.382> Error ut ante oculos insidiantis eat. 
<ovid. fast. 3.383> Mamurius, morum fabraene exactior altis 
<ovid. fast. 3.384> Difficile est, illud, dicere, clausit opus. 
<ovid. fast. 3.385> Cui Numa munificus "facti pete praemia" dixit: 
<ovid. fast. 3.386>"Si mea nota fides, irrita nulla petes." 
<ovid. fast. 3.387> Iam dederat Saliis a saltu nomina ducta 
<ovid. fast. 3.388> Armaque et ad certos uerba canenda modos; 
<ovid. fast. 3.389> Tum sic Mamurius: "merces mihi gloria detur, 
<ovid. fast. 3.390> Nominaque extremo carmine nostra sonent." 
<ovid. fast. 3.391> Inde sacerdotes operi promissa uetusto 
<ovid. fast. 3.392> Praemia persoluunt Mamuriumque uocant. 
<ovid. fast. 3.393> Nubere siqua uoles, quamuis properabitis ambo, 
<ovid. fast. 3.394> Differ; habent paruae commoda magna morae. 
<ovid. fast. 3.395> Arma mouent pugnas, pugna est aliena maritis; 
<ovid. fast. 3.396> Condita cum fuerint, aptius omen erit. 
<ovid. fast. 3.397> His etiam coniunx apicati cincta Dialis 
<ovid. fast. 3.398> Lucibus impexas debet habere comas. 
<ovid. fast. 3.399> Tertia nox de mense suos ubi mouerit ortus 
<ovid. fast. 3.400> Conditus e geminis Piscibus alter erit. 
<ovid. fast. 3.401> Nam duo sunt: Austris hic est, Aquilonibus ille 
<ovid. fast. 3.402> Proximus; a uento nomen uterque tenet. 
<ovid. fast. 3.403> Tradidit huic uitem pendentem frondibus ulmi, 
<ovid. fast. 3.404> Quae nunc de pueri nomine nomen habet. 
<ovid. fast. 3.405> Dum legit in ramo pictas temerarius uuas 
<ovid. fast. 3.406> Decidit: amissum Liber in astra tulit. 
<ovid. fast. 3.407> Sextus ubi Oceano cliuosum scandit Olympum 
<ovid. fast. 3.408> Phoebus et alatis aethera carpit equis, 
<ovid. fast. 3.409> Quisquis ades castaeque colis penetralia Vestae, 
<ovid. fast. 3.410> Gratare, Iliacis turaque pone focis. 
<ovid. fast. 3.411> Caesaris innumeris, quos maluit ille mereri, 
<ovid. fast. 3.412> Accessit titulis pontificalis honor. 
<ovid. fast. 3.413> Ignibus aeternis aeterni numina praesunt 
<ovid. fast. 3.414> Caesaris: imperii pignora iuncta uides. 
<ovid. fast. 3.415> Di ueteris Troiae, dignissima praeda ferenti, 
<ovid. fast. 3.416> Qua grauis Aeneas tutus ab hoste fuit, 
<ovid. fast. 3.417> Ortus ab Aenea tangit cognata sacerdos 
<ovid. fast. 3.418> Numina: cognatum, Vesta, tuere caput. 
<ovid. fast. 3.419> Quos sancta fouet ille manu, bene uiuitis, ignes: 
<ovid. fast. 3.420> Viuite inexstincti, flammaque duxque, precor. 
<ovid. fast. 3.421> Cum croceis rorare genis Tithonia coniunx 
<ovid. fast. 3.422> Coeperit et quintae tempora lucis aget, 
<ovid. fast. 3.423> Siue est Arctophylax, siue est piger ille Bootes, 
<ovid. fast. 3.424> Mergetur uisus effugietque tuos. 
<ovid. fast. 3.425> At non effugiet Vindemitor: hoc quoque causam 
<ovid. fast. 3.426> Vnde trahat sidus parua docere mora est. 
<ovid. fast. 3.427> Ampelon intonsum satyro nymphaque creatum 
<ovid. fast. 3.428> Fertur in Ismariis Bacchus amasse iugis. 
<ovid. fast. 3.429> Vna nota est Marti Nonis, sacrata quod illis 
<ovid. fast. 3.430> Templa putant lucos Veiouis ante duos. 
<ovid. fast. 3.431> Romulus, ut saxo lucum circumdedit alto, 
<ovid. fast. 3.432>"Quilibet huc" inquit "confuge; tutus eris." 
<ovid. fast. 3.433> O quam de tenui Romanus origine creuit, 
<ovid. fast. 3.434> Turba uetus quam non inuidiosa fuit! 
<ovid. fast. 3.435> Ne tamen ignaro nouitas tibi nominis obstet, 
<ovid. fast. 3.436> Disce quis iste deus, curue uocetur ita. 
<ovid. fast. 3.437> Iuppiter est iuuenis: iuuenales aspice uultus; 
<ovid. fast. 3.438> Aspice deinde manum: fulmina nulla tenet. 
<ovid. fast. 3.439> Fulmina post ausos caelum affectare Gigantas 
<ovid. fast. 3.440> Sumpta Ioui: primo tempore inermis erat. 
<ovid. fast. 3.441> Ignibus Ossa nouis et Pelion altius Ossa 
<ovid. fast. 3.442> Arsit et in solida fixus Olympus humo. 
<ovid. fast. 3.443> Stat quoque capra simul: nymphae pauisse feruntur 
<ovid. fast. 3.444> Cretides, infanti lac dedit illa Ioui. 
<ovid. fast. 3.445> Nunc uocor ad nomen: uegrandia farra coloni 
<ovid. fast. 3.446> Quae male creuerunt, uescaque parua uocant; 
<ovid. fast. 3.447> Vis ea si uerbi est, cur non ego Veiouis aedem 
<ovid. fast. 3.448> Aedem non magni suspicer esse Iouis? 
<ovid. fast. 3.449> Iamque ubi caeruleum uariabunt sidera caelum 
<ovid. fast. 3.450> Suspice: Gorgonei colla uidebis equi. 
<ovid. fast. 3.451> Creditur hic caesae grauida ceruice Medusae 
<ovid. fast. 3.452> Sanguine respersis prosiluisse iubis. 
<ovid. fast. 3.453> Huic supra nubes et subter sidera lapso 
<ovid. fast. 3.454> Caelum pro terra, pro pede pinna fuit; 
<ovid. fast. 3.455> Iamque indignanti noua frena receperat ore 
<ovid. fast. 3.456> Cum leuis Aonias ungula fodit aquas. 
<ovid. fast. 3.457> Nunc fruitur caelo, quod pinnis ante petebat, 
<ovid. fast. 3.458> Et nitidus stellis quinque decemque micat. 
<ovid. fast. 3.459> Protinus aspicies uenienti nocte Coronam 
<ovid. fast. 3.460> Cnosida: Theseo crimine facta dea est. 
<ovid. fast. 3.461> Iam bene periuro mutarat coniuge Bacchum 
<ovid. fast. 3.462> Quae dedit ingrato fila legenda uiro; 
<ovid. fast. 3.463> Sorte tori gaudens "quid flebam rustica?" dixit; 
<ovid. fast. 3.464>"Vtiliter nobis perfidus ille fuit." 
<ovid. fast. 3.465> Interea Liber depexos crinibus Indos 
<ovid. fast. 3.466> Vicit, et Eoo diues ab orbe redit. 
<ovid. fast. 3.467> Inter captiuas facie praestante puellas 
<ovid. fast. 3.468> Grata nimis Baccho filia regis erat. 
<ovid. fast. 3.469> Flebat amans coniunx, spatiataque litore curuo 
<ovid. fast. 3.470> Edidit incultis talia uerba comis: 
<ovid. fast. 3.471>"En iterum, fluctus, similes audite querellas. 
<ovid. fast. 3.472> En iterum lacrimas accipe, harena, meas. 
<ovid. fast. 3.473> Dicebam, memini, "periure et perfide Theseu!" 
<ovid. fast. 3.474> Ille abiit, eadem crimina Bacchus habet. 
<ovid. fast. 3.475> Nunc quoque "nulla uiro" clamabo "femina credat: 
<ovid. fast. 3.476> Nomine mutato causa relata mea est. 
<ovid. fast. 3.477> O utinam mea sors qua primum coeperat isset, 
<ovid. fast. 3.478> Iamque ego praesenti tempore nulla forem. 
<ovid. fast. 3.479> Quid me desertis morituram, Liber, harenis 
<ovid. fast. 3.480> Seruabas? potui dedoluisse semel. 
<ovid. fast. 3.481> Bacche leuis leuiorque tuis, quae tempora cingunt, 
<ovid. fast. 3.482> Frondibus, in lacrimas cognite Bacche meas, 
<ovid. fast. 3.483> Ausus es ante oculos adducta paelice nostros 
<ovid. fast. 3.484> Tam bene compositum sollicitare torum? 
<ovid. fast. 3.485> Heu ubi pacta fides? ubi quae iurare solebas? 
<ovid. fast. 3.486> Me miseram, quotiens haec ego uerba loquar? 
<ovid. fast. 3.487> Thesea culpabas fallacemque ipse uocabas: 
<ovid. fast. 3.488> Iudicio peccas turpius ipse tuo. 
<ovid. fast. 3.489> Ne sciat haec quisquam tacitisque doloribus urar, 
<ovid. fast. 3.490> Ne totiens falli digna fuisse puter. 
<ovid. fast. 3.491> Praecipue cupiam celari Thesea, ne te 
<ovid. fast. 3.492> Consortem culpae gaudeat esse suae. 
<ovid. fast. 3.493> At, puto, praeposita est fuscae mihi candida paelex! 
<ovid. fast. 3.494> Eueniat nostris hostibus ille color. 
<ovid. fast. 3.495> Quid tamen hoc refert? uitio tibi gratior ipso est. 
<ovid. fast. 3.496> Quid facis? amplexus inquinat illa tuos. 
<ovid. fast. 3.497> Bacche, fidem praesta, nec praefer amoribus ullam 
<ovid. fast. 3.498> Coniugis: adsueui semper amare uirum. 
<ovid. fast. 3.499> Ceperunt matrem formosi cornua tauri 
<ovid. fast. 3.500> Me tua; at hic laudi est, ille pudendus amor. 
<ovid. fast. 3.501> Ne noceat quod amo: neque enim tibi, Bacche, nocebat 
<ovid. fast. 3.502> Quod flammas nobis fassus es ipse tuas. 
<ovid. fast. 3.503> Nec, quod nos uris, mirum facis: ortus in igne 
<ovid. fast. 3.504> Diceris, et patria raptus ab igne manu. 
<ovid. fast. 3.505> Illa ego sum cui tu solitus promittere caelum. 
<ovid. fast. 3.506> Ei mihi, pro caelo qualia dona fero!" 
<ovid. fast. 3.507> Dixerat; audibat iamdudum uerba querentis 
<ovid. fast. 3.508> Liber, ut a tergo forte secutus erat. 
<ovid. fast. 3.509> Occupat amplexu lacrimasque per oscula siccat, 
<ovid. fast. 3.510> Et "pariter caeli summa petamus" ait: 
<ovid. fast. 3.511>"Tu mihi iuncta toro mihi iuncta uocabula sumes, 
<ovid. fast. 3.512> Nam tibi mutatae Libera nomen erit, 
<ovid. fast. 3.513> Sintque tuae tecum faciam monimenta coronae 
<ovid. fast. 3.514> Vulcanus Veneri quam dedit, illa tibi." 
<ovid. fast. 3.515> Dicta facit, gemmasque nouem transformat in ignes: 
<ovid. fast. 3.516> Aurea per stellas nunc micat illa nouem. 
<ovid. fast. 3.517> Sex ubi sustulerit, totidem demerserit orbes 
<ovid. fast. 3.518> Purpureum rapido qui uehit axe diem, 
<ovid. fast. 3.519> Altera gramineo spectabis Equirria Campo 
<ovid. fast. 3.520> Quem Tiberis curuis in latus urget aquis; 
<ovid. fast. 3.521> Qui tamen eiecta si forte tenebitur unda 
<ovid. fast. 3.522> Caelius accipiat puluerulentus equos. 
<ovid. fast. 3.523> Idibus est Annae festum geniale Perennae 
<ovid. fast. 3.524> Non procul a ripis, aduena Thybri, tuis. 
<ovid. fast. 3.525> Plebs uenit ac uirides passim disiecta per herbas 
<ovid. fast. 3.526> Potat, et accumbit cum pare quisque sua. 
<ovid. fast. 3.527> Sub Ioue pars durat, pauci tentoria ponunt, 
<ovid. fast. 3.528> Sunt quibus e ramis frondea facta casa est; 
<ovid. fast. 3.529> Pars, ubi pro rigidis calamos statuere columnis, 
<ovid. fast. 3.530> Desuper extentas imposuere togas. 
<ovid. fast. 3.531> Sole tamen uinoque calent annosque precantur 
<ovid. fast. 3.532> Quot sumant cyathos, ad numerumque bibunt. 
<ovid. fast. 3.533> Inuenies illic qui Nestoris ebibat annos, 
<ovid. fast. 3.534> Quae sit per calices facta Sibylla suos. 
<ovid. fast. 3.535> Illic et cantant quicquid didicere theatris, 
<ovid. fast. 3.536> Et iactant faciles ad sua uerba manus, 
<ovid. fast. 3.537> Et ducunt posito duras cratere choreas, 
<ovid. fast. 3.538> Cultaque diffusis saltat amica comis. 
<ovid. fast. 3.539> Cum redeunt, titubant et sunt spectacula uulgi, 
<ovid. fast. 3.540> Et fortunatos obuia turba uocat. 
<ovid. fast. 3.541> Occurrit nuper (uisa est mihi digna relatu) 
<ovid. fast. 3.542> Pompa: senem potum pota trahebat anus. 
<ovid. fast. 3.543> Quae tamen haec dea sit quoniam rumoribus errat, 
<ovid. fast. 3.544> Fabula proposito nulla tegenda meo. 
<ovid. fast. 3.545> Arserat Aeneae Dido miserabilis igne, 
<ovid. fast. 3.546> Arserat exstructis in sua fata rogis, 
<ovid. fast. 3.547> Compositusque cinis, tumulique in marmore carmen 
<ovid. fast. 3.548> Hoc breue, quod moriens ipsa reliquit, erat: 
<ovid. fast. 3.549>"Praebuit Aeneas et causam mortis et ensem: 
<ovid. fast. 3.550> Ipsa sua Dido concidit usa manu." 
<ovid. fast. 3.551> Protinus inuadunt Numidae sine uindice regnum, 
<ovid. fast. 3.552> Et potitur capta Maurus Iarba domo, 
<ovid. fast. 3.553> Seque memor spretum "thalamis tamen" inquit "Elissae 
<ovid. fast. 3.554> En ego, quem totiens reppulit illa, fruor." 
<ovid. fast. 3.555> Diffugiunt Tyrii quo quemque agit error, ut olim 
<ovid. fast. 3.556> Amisso dubiae rege uagantur apes. 
<ovid. fast. 3.557> Tertia nudandas acceperat area messes, 
<ovid. fast. 3.558> Inque cauos ierant tertia musta lacus: 
<ovid. fast. 3.559> Pellitur Anna domo, lacrimansque sororia linquit 
<ovid. fast. 3.560> Moenia; germanae iusta dat ante suae. 
<ovid. fast. 3.561> Mixta bibunt molles lacrimis unguenta fauillae 
<ovid. fast. 3.562> Vertice libatas accipiuntque comas, 
<ovid. fast. 3.563> Terque "uale" dixit, cineres ter ad ora relatos 
<ovid. fast. 3.564> Pressit, et est illis uisa subesse soror. 
<ovid. fast. 3.565> Nacta ratem comitesque fugae pede labitur aequo 
<ovid. fast. 3.566> Moenia respiciens, dulce sororis opus. 
<ovid. fast. 3.567> Fertilis est Melite sterili uicina Cosyrae 
<ovid. fast. 3.568> Insula, quam Libyci uerberat unda freti. 
<ovid. fast. 3.569> Hanc petit, hospitio regis confisa uetusto: 
<ovid. fast. 3.570> Hospes opum diues rex ibi Battus erat. 
<ovid. fast. 3.571> Qui postquam didicit casus utriusque sororis, 
<ovid. fast. 3.572>"Haec" inquit "tellus quantulacumque tua est." 
<ovid. fast. 3.573> Et tamen hospitii seruasset ad ultima munus; 
<ovid. fast. 3.574> Sed timuit magnas Pygmalionis opes. 
<ovid. fast. 3.575> Signa recensuerat bis sol sua, tertius ibat 
<ovid. fast. 3.576> Annus, et exilio terra paranda noua est. 
<ovid. fast. 3.577> Frater adest belloque petit. rex arma perosus 
<ovid. fast. 3.578>"Nos sumus imbelles, tu fuge sospes" ait. 
<ovid. fast. 3.579> Iussa fugit uentoque ratem committit et undis: 
<ovid. fast. 3.580> Asperior quouis aequore frater erat. 
<ovid. fast. 3.581> Est prope piscosos lapidosi Crathidis amnes 
<ovid. fast. 3.582> Paruus ager, Cameren incola turba uocat: 
<ovid. fast. 3.583> Illuc cursus erat. nec longius abfuit inde 
<ovid. fast. 3.584> Quam quantum nouies mittere funda potest: 
<ovid. fast. 3.585> Vela cadunt primo et dubia librantur ab aura: 
<ovid. fast. 3.586>"Findite remigio" nauita dixit "aquas"; 
<ovid. fast. 3.587> Dumque parant torto subducere carbasa lino, 
<ovid. fast. 3.588> Percutitur rapido puppis adunca Noto, 
<ovid. fast. 3.589> Inque patens aequor, frustra pugnante magistro, 
<ovid. fast. 3.590> Fertur, et ex oculis uisa refugit humus. 
<ovid. fast. 3.591> Adsiliunt fluctus imoque a gurgite pontus 
<ovid. fast. 3.592> Vertitur, et canas alueus haurit aquas. 
<ovid. fast. 3.593> Vincitur ars uento nec iam moderator habenis 
<ovid. fast. 3.594> Vtitur, at uotis is quoque poscit opem. 
<ovid. fast. 3.595> Iactatur tumidas exul Phoenissa per undas, 
<ovid. fast. 3.596> Vmidaque opposita lumina ueste tegit. 
<ovid. fast. 3.597> Tum primum Dido felix est dicta sorori 
<ovid. fast. 3.598> Et quaecumque aliquam corpore pressit humum. 
<ovid. fast. 3.599> Ducitur ad Laurens ingenti flamine litus 
<ovid. fast. 3.600> Puppis, et expositis omnibus hausta perit. 
<ovid. fast. 3.601> Iam pius Aeneas regno nataque Latini 
<ovid. fast. 3.602> Auctus erat, populos miscueratque duos. 
<ovid. fast. 3.603> Litore dotali solo comitatus Achate 
<ovid. fast. 3.604> Secretum nudo dum pede carpit iter, 
<ovid. fast. 3.605> Aspicit errantem, nec credere sustinet Annam 
<ovid. fast. 3.606> Esse: quid in Latios illa ueniret agros? 
<ovid. fast. 3.607> Dum secum Aeneas, "Anna est!" exclamat Achates: 
<ovid. fast. 3.608> Ad nomen uultus sustulit illa suos. 
<ovid. fast. 3.609> Heu, quid agat? fugiat? quos terrae quaerat hiatus? 
<ovid. fast. 3.610> Ante oculos miserae fata sororis erant. 
<ovid. fast. 3.611> Sensit, et alloquitur trepidam Cythereius heros 
<ovid. fast. 3.612>(Flet tamen admonitu motus, Elissa, tui): 
<ovid. fast. 3.613>"Anna, per hanc iuro, quam quondam audire solebas 
<ovid. fast. 3.614> Tellurem fato prosperiore dari, 
<ovid. fast. 3.615> Perque deos comites, hac nuper sede locatos, 
<ovid. fast. 3.616> Saepe meas illos increpuisse moras. 
<ovid. fast. 3.617> Nec timui de morte tamen: metus abfuit iste. 
<ovid. fast. 3.618> Ei mihi, credibili fortior illa fuit. 
<ovid. fast. 3.619> Ne refer: aspexi non illo corpore digna 
<ovid. fast. 3.620> Vulnera Tartareas ausus adire domos. 
<ovid. fast. 3.621> At tu, seu ratio te nostris appulit oris 
<ovid. fast. 3.622> Siue deus, regni commoda carpe mei. 
<ovid. fast. 3.623> Multa tibi memores, nil non debemus Elissae: 
<ovid. fast. 3.624> Nomine grata tuo, grata sororis eris." 
<ovid. fast. 3.625> Talia dicenti (neque enim spes altera restat) 
<ovid. fast. 3.626> Credidit, errores exposuitque suos; 
<ovid. fast. 3.627> Vtque domum intrauit Tyrios induta paratus, 
<ovid. fast. 3.628> Incipit Aeneas (cetera turba tacet): 
<ovid. fast. 3.629>"Hanc tibi cur tradam, pia causa, Lauinia coniunx, 
<ovid. fast. 3.630> Est mihi: consumpsi naufragus huius opes. 
<ovid. fast. 3.631> Orta Tyro est, regnum Libyca possedit in ora: 
<ovid. fast. 3.632> Quam precor ut carae more sororis ames." 
<ovid. fast. 3.633> Omnia promittit falsumque Lauinia uulnus 
<ovid. fast. 3.634> Mente premit tacita dissimulatque metus; 
<ovid. fast. 3.635> Donaque cum uideat praeter sua lumina ferri 
<ovid. fast. 3.636> Multa, tamen mitti clam quoque multa putat. 
<ovid. fast. 3.637> Non habet exactum quid agat: furialiter odit, 
<ovid. fast. 3.638> Et parat insidias et cupit ulta mori. 
<ovid. fast. 3.639> Nox erat: ante torum uisa est astare sororis 
<ovid. fast. 3.640> Squalenti Dido sanguinulenta coma 
<ovid. fast. 3.641> Et "fuge, ne dubita, maestum fuge" dicere "tectum"; 
<ovid. fast. 3.642> Sub uerbum querulas impulit aura fores. 
<ovid. fast. 3.643> Exsilit et uelox humili *super ausa* fenestra 
<ovid. fast. 3.644> Se iacit (audacem fecerat ipse timor), 
<ovid. fast. 3.645> Cumque metu rapitur tunica uelata recincta, 
<ovid. fast. 3.646> Currit ut auditis territa damma lupis, 
<ovid. fast. 3.647> Corniger hanc cupidis rapuisse Numicius undis 
<ovid. fast. 3.648> Creditur et stagnis occuluisse suis. 
<ovid. fast. 3.649> Sidonis interea magno clamore per agros 
<ovid. fast. 3.650> Quaeritur: apparent signa notaeque pedum; 
<ovid. fast. 3.651> Ventum erat ad ripas: inerant uestigia ripis; 
<ovid. fast. 3.652> Sustinuit tacitas conscius amnis aquas. 
<ovid. fast. 3.653> Ipsa loqui uisa est "placidi sum nympha Numici: 
<ovid. fast. 3.654> Amne perenne latens Anna Perenna uocor." 
<ovid. fast. 3.655> Protinus erratis laeti uescuntur in agris 
<ovid. fast. 3.656> Et celebrant largo seque diemque mero. 
<ovid. fast. 3.657> Sunt quibus haec Luna est, quia mensibus impleat annum; 
<ovid. fast. 3.658> Pars Themin, Inachiam pars putat esse bouem. 
<ovid. fast. 3.659> Inuenies qui te nymphen Azanida dicant 
<ovid. fast. 3.660> Teque Ioui primos, Anna, dedisse cibos. 
<ovid. fast. 3.661> Haec quoque, quam referam, nostras peruenit ad aures 
<ovid. fast. 3.662> Fama, nec a ueri dissidet illa fide. 
<ovid. fast. 3.663> Plebs uetus et nullis etiam nunc tuta tribunis 
<ovid. fast. 3.664> Fugit et in Sacri uertice Montis erat 
<ovid. fast. 3.665> Iam quoque quem secum tulerant defecerat illos 
<ovid. fast. 3.666> Victus et humanis usibus apta Ceres. 
<ovid. fast. 3.667> Orta suburbanis quaedam fuit Anna Bouillis, 
<ovid. fast. 3.668> Pauper, sed multae sedulitatis anus 
<ovid. fast. 3.669> Illa, leui mitra canos incincta capillos, 
<ovid. fast. 3.670> Fingebat tremula rustica liba manu, 
<ovid. fast. 3.671> Atque ita per populum fumantia mane solebat 
<ovid. fast. 3.672> Diuidere: haec populo copia grata fuit. 
<ovid. fast. 3.673> Pace domi facta signum posuere Perennae 
<ovid. fast. 3.674> Quod sibi defectis illa ferebat opem. 
<ovid. fast. 3.675> Nunc mihi, cur cantent, superest, obscena puellae, 
<ovid. fast. 3.676> Dicere; nam coeunt certaque probra canunt. 
<ovid. fast. 3.677> Nuper erat dea facta: uenit Gradiuus ad Annam, 
<ovid. fast. 3.678> Et cum seducta talia uerba facit: 
<ovid. fast. 3.679>"Mense meo coleris, iunxi mea tempora tecum; 
<ovid. fast. 3.680> Pendet ab officio spes mihi magna tuo. 
<ovid. fast. 3.681> Armifer armiferae correptus amore Mineruae 
<ovid. fast. 3.682> Vror, et hoc longo tempore uulnus alo. 
<ovid. fast. 3.683> Effice, di studio similes coeamus in unum: 
<ovid. fast. 3.684> Conueniunt partes hae tibi, comis anus." 
<ovid. fast. 3.685> Dixerat; illa deum promisso ludit inani, 
<ovid. fast. 3.686> Et stultam dubia spem trahit usque mora. 
<ovid. fast. 3.687> Saepius instanti "mandata peregimus" inquit; 
<ovid. fast. 3.688>"Euicta est: precibus uix dedit illa manus." 
<ovid. fast. 3.689> Credit amans thalamosque parat. deducitur illuc 
<ovid. fast. 3.690> Anna tegens uultus, ut noua nupta, suos. 
<ovid. fast. 3.691> Oscula sumpturus subito Mars aspicit Annam: 
<ovid. fast. 3.692> Nunc pudor elusum, nunc subit ira, deum. 
<ovid. fast. 3.693> Ridet amatorem carae noua diua Mineruae, 
<ovid. fast. 3.694> Nec res hac Veneri gratior ulla fuit. 
<ovid. fast. 3.695> Inde ioci ueteres obscenaque dicta canuntur, 
<ovid. fast. 3.696> Et iuuat hanc magno uerba dedisse deo. 
<ovid. fast. 3.697> Praeteriturus eram gladios in principe fixos, 
<ovid. fast. 3.698> Cum sic a castis Vesta locuta focis: 
<ovid. fast. 3.699>"Ne dubita meminisse: meus fuit ille sacerdos; 
<ovid. fast. 3.700> Sacrilegae telis me petiere manus. 
<ovid. fast. 3.701> Ipsa uirum rapui simulacraque nuda reliqui: 
<ovid. fast. 3.702> Quae cecidit ferro, Caesaris umbra fuit." 
<ovid. fast. 3.703> Ille quidem caelo positus Iouis atria uidit, 
<ovid. fast. 3.704> Et tenet in magno templa dicata foro; 
<ovid. fast. 3.705> At quicumque nefas ausi, prohibente deorum 
<ovid. fast. 3.706> Numine, polluerant pontificale caput, 
<ovid. fast. 3.707> Morte iacent merita: testes estote, Philippi, 
<ovid. fast. 3.708> Et quorum sparsis ossibus albet humus. 
<ovid. fast. 3.709> Hoc opus, haec pietas, haec prima elementa fuerunt 
<ovid. fast. 3.710> Caesaris, ulcisci iusta per arma patrem. 
<ovid. fast. 3.711> Postera cum teneras aurora refecerit herbas, 
<ovid. fast. 3.712> Scorpios a prima parte uidendus erit. 
<ovid. fast. 3.713> Tertia post Idus lux est celeberrima Baccho: 
<ovid. fast. 3.714> Bacche, faue uati, dum tua festa cano. 
<ovid. fast. 3.715> Nec referam Semelen, ad quam nisi fulmina secum 
<ovid. fast. 3.716> Iuppiter afferret, *paruus inermis eras*; 
<ovid. fast. 3.717> Nec, puer ut posses maturo tempore nasci, 
<ovid. fast. 3.718> Expletum patrio corpore matris opus. 
<ovid. fast. 3.719> Sithonas et Scythicos longum narrare triumphos 
<ovid. fast. 3.720> Et domitas gentes, turifer Inde, tuas. 
<ovid. fast. 3.721> Tu quoque Thebanae mala praeda tacebere matris, 
<ovid. fast. 3.722> Inque tuum furiis acte Lycurge genus. 
<ovid. fast. 3.723> Ecce libet subitos pisces Tyrrhenaque monstra 
<ovid. fast. 3.724> Dicere; sed non est carminis huius opus. 
<ovid. fast. 3.725> Carminis huius opus causas exponere quare 
<ovid. fast. 3.726> Vitisator populos ad sua liba uocet. 
<ovid. fast. 3.727> Ante tuos ortus arae sine honore fuerunt, 
<ovid. fast. 3.728> Liber, et in gelidis herba reperta focis. 
<ovid. fast. 3.729> Te memorant, Gange totoque Oriente subacto, 
<ovid. fast. 3.730> Primitias magno seposuisse Ioui: 
<ovid. fast. 3.731> Cinnama tu primus captiuaque tura dedisti 
<ovid. fast. 3.732> Deue triumphato uiscera tosta boue. 
<ovid. fast. 3.733> Nomine ab auctoris ducunt libamina nomen 
<ovid. fast. 3.734> Libaque, quod sanctis pars datur inde focis; 
<ovid. fast. 3.735> Liba deo fiunt, sucis quia dulcibus idem 
<ovid. fast. 3.736> Gaudet, et a Baccho mella reperta ferunt. 
<ovid. fast. 3.737> Ibat harenoso satyris comitatus ab Hebro 
<ovid. fast. 3.738>(Non habet ingratos fabula nostra iocos); 
<ovid. fast. 3.739> Iamque erat ad Rhodopen Pangaeaque florida uentum: 
<ovid. fast. 3.740> Aeriferae comitum concrepuere manus. 
<ovid. fast. 3.741> Ecce nouae coeunt uolucres tinnitibus actae, 
<ovid. fast. 3.742> Quosque mouent sonitus aera, sequuntur apes; 
<ovid. fast. 3.743> Colligit errantes et in arbore claudit inani 
<ovid. fast. 3.744> Liber, et inuenti praemia mellis habet. 
<ovid. fast. 3.745> Vt satyri leuisque senex tetigere saporem 
<ovid. fast. 3.746> Quaerebant flauos per nemus omne fauos. 
<ovid. fast. 3.747> Audit in exesa stridorem examinis ulmo 
<ovid. fast. 3.748> Aspicit et ceras dissimulatque senex; 
<ovid. fast. 3.749> Vtque piger pandi tergo residebat aselli, 
<ovid. fast. 3.750> Applicat hunc ulmo corticibusque cauis. 
<ovid. fast. 3.751> Constitit ipse super ramoso stipite nixus, 
<ovid. fast. 3.752> Atque auide trunco condita mella petit: 
<ovid. fast. 3.753> Milia crabronum coeunt, et uertice nudo 
<ovid. fast. 3.754> Spicula defigunt oraque sima notant. 
<ovid. fast. 3.755> Ille cadit praeceps et calce feritur aselli, 
<ovid. fast. 3.756> Inclamatque suos auxiliumque rogat. 
<ovid. fast. 3.757> Concurrunt satyri turgentiaque ora parentis 
<ovid. fast. 3.758> Rident: percusso claudicat ille genu. 
<ovid. fast. 3.759> Ridet et ipse deus, limumque inducere monstrat; 
<ovid. fast. 3.760> Hic paret monitis et linit ora luto. 
<ovid. fast. 3.761> Melle pater fruitur, liboque infusa calenti 
<ovid. fast. 3.762> Iure repertori splendida mella damus. 
<ovid. fast. 3.763> Femina cur praesit, non est rationis opertae: 
<ovid. fast. 3.764> Femineos thyrso concitat ille choros. 
<ovid. fast. 3.765> Cur anus hoc faciat, quaeris? uinosior aetas 
<ovid. fast. 3.766>*haec erat et* grauidae munera uitis amat. 
<ovid. fast. 3.767> Cur hedera cincta est? hedera est gratissima Baccho; 
<ovid. fast. 3.768> Hoc quoque cur ita sit, discere nulla mora est. 
<ovid. fast. 3.769> Nysiadas nymphas puerum quaerente nouerca 
<ovid. fast. 3.770> Hanc frondem cunis opposuisse ferunt. 
<ovid. fast. 3.771> Restat ut inueniam quare toga libera detur 
<ovid. fast. 3.772> Lucifero pueris, candide Bacche, tuo: 
<ovid. fast. 3.773> Siue quod ipse puer semper iuuenisque uideris, 
<ovid. fast. 3.774> Et media est aetas inter utrumque tibi; 
<ovid. fast. 3.775> Seu quia tu pater es, patres sua pignora, natos, 
<ovid. fast. 3.776> Commendant curae numinibusque tuis: 
<ovid. fast. 3.777> Siue, quod es Liber, uestis quoque libera per te 
<ovid. fast. 3.778> Sumitur et uitae liberioris iter: 
<ovid. fast. 3.779> An quia, cum colerent prisci studiosius agros, 
<ovid. fast. 3.780> Et faceret patrio rure senator opus, 
<ovid. fast. 3.781> Et caperet fasces a curuo consul aratro, 
<ovid. fast. 3.782> Nec crimen duras esset habere manus, 
<ovid. fast. 3.783> Rusticus ad ludos populus ueniebat in Vrbem- 
<ovid. fast. 3.784> Sed dis, non studiis ille dabatur honor: 
<ovid. fast. 3.785> Luce sua ludos uuae commentor habebat, 
<ovid. fast. 3.786> Quos cum taedifera nunc habet ille dea- 
<ovid. fast. 3.787> Ergo ut tironem celebrare frequentia possit, 
<ovid. fast. 3.788> Visa dies dandae non aliena togae? 
<ovid. fast. 3.789> Mite caput, pater, huc placataque cornua uertas, 
<ovid. fast. 3.790> Et des ingenio uela secunda meo. 
<ovid. fast. 3.791> Itur ad Argeos (qui sint, sua pagina dicet) 
<ovid. fast. 3.792> Hac, si commemini, praeteritaque die. 
<ovid. fast. 3.793> Stella Lycaoniam uergit declinis ad Arcton 
<ovid. fast. 3.794> Miluus: haec illa nocte uidenda uenit. 
<ovid. fast. 3.795> Quid dederit uolucri, si uis cognoscere, caelum, 
<ovid. fast. 3.796> Saturnus regnis a Ioue pulsus erat; 
<ovid. fast. 3.797> Concitat iratus ualidos Titanas in arma, 
<ovid. fast. 3.798> Quaeque fuit fatis debita temptat opem. 
<ovid. fast. 3.799> Matre satus Terra, monstrum mirabile, taurus 
<ovid. fast. 3.800> Parte sui serpens posteriore fuit: 
<ovid. fast. 3.801> Hunc triplici muro lucis incluserat atris 
<ovid. fast. 3.802> Parcarum monitu Styx uiolenta trium. 
<ovid. fast. 3.803> Viscera qui tauri flammis adolenda dedisset, 
<ovid. fast. 3.804> Sors erat aeternos uincere posse deos. 
<ovid. fast. 3.805> Immolat hunc Briareus facta ex adamante securi, 
<ovid. fast. 3.806> Et iamiam flammis exta daturus erat: 
<ovid. fast. 3.807> Iuppiter alitibus rapere imperat: attulit illi 
<ovid. fast. 3.808> Miluus, et meritis uenit in astra suis. 
<ovid. fast. 3.809> Vna dies media est, et fiunt sacra Mineruae, 
<ovid. fast. 3.810> Nomina quae iunctis quinque diebus habent. 
<ovid. fast. 3.811> Sanguine prima uacat, nec fas concurrere ferro: 
<ovid. fast. 3.812> Causa, quod est illa nata Minerua die. 
<ovid. fast. 3.813> Altera tresque super rasa celebrantur harena: 
<ovid. fast. 3.814> Ensibus exsertis bellica laeta dea est. 
<ovid. fast. 3.815> Pallada nunc pueri teneraeque orate puellae; 
<ovid. fast. 3.816> Qui bene placarit Pallada, doctus erit. 
<ovid. fast. 3.817> Pallade placata lanam mollire puellae 
<ovid. fast. 3.818> Discant et plenas exonerare colos. 
<ovid. fast. 3.819> Illa etiam stantes radio percurrere telas 
<ovid. fast. 3.820> Erudit et rarum pectine denset opus. 
<ovid. fast. 3.821> Hanc cole, qui maculas laesis de uestibus aufers: 
<ovid. fast. 3.822> Hanc cole, uelleribus quisquis aena paras. 
<ovid. fast. 3.823> Nec quisquam inuita faciet bene uincula plantae 
<ovid. fast. 3.824> Pallade, sit Tychio doctior ille licet: 
<ovid. fast. 3.825> Et licet antiquo manibus collatus Epeo 
<ovid. fast. 3.826> Sit prior, irata Pallade mancus erit. 
<ovid. fast. 3.827> Vos quoque, Phoebea morbos qui pellitis arte, 
<ovid. fast. 3.828> Munera de uestris pauca referte deae. 
<ovid. fast. 3.829> Nec uos, turba fere censu fraudata, magistri, 
<ovid. fast. 3.830> Spernite (discipulos attrahit illa nouos), 
<ovid. fast. 3.831> Quique moues caelum, tabulamque coloribus uris, 
<ovid. fast. 3.832> Quique facis docta mollia saxa manu. 
<ovid. fast. 3.833> Mille dea est operum: certe dea carminis illa est; 
<ovid. fast. 3.834> Si mereor, studiis adsit amica meis. 
<ovid. fast. 3.835> Caelius ex alto qua mons descendit in aequum, 
<ovid. fast. 3.836> Hic, ubi non plana est, sed prope plana uia, 
<ovid. fast. 3.837> Parua licet uideas Captae delubra Mineruae, 
<ovid. fast. 3.838> Quae dea natali coepit habere suo. 
<ovid. fast. 3.839> Nominis in dubio causa est. capitale uocamus 
<ovid. fast. 3.840> Ingenium sollers: ingeniosa dea est. 
<ovid. fast. 3.841> An quia de capitis fertur sine matre paterni 
<ovid. fast. 3.842> Vertice cum clipeo prosiluisse suo? 
<ovid. fast. 3.843> An quia perdomitis ad nos captiua Faliscis 
<ovid. fast. 3.844> Venit? et hoc signo littera prisca docet. 
<ovid. fast. 3.845> An quod habet legem, capitis quae pendere poenas 
<ovid. fast. 3.846> Ex illo iubeat furta recepta loco? 
<ovid. fast. 3.847> A quacumque trahis ratione uocabula, Pallas, 
<ovid. fast. 3.848> Pro ducibus nostris aegida semper habe. 
<ovid. fast. 3.849> Summa dies e quinque tubas lustrare canoras 
<ovid. fast. 3.850> Admonet et forti sacrificare deae. 
<ovid. fast. 3.851> Nunc potes ad solem sublato dicere uultu 
<ovid. fast. 3.852>"Hic here Phrixeae uellera pressit ouis." 
<ovid. fast. 3.853> Seminibus tostis sceleratae fraude nouercae 
<ovid. fast. 3.854> Sustulerat nullas, ut solet, herba comas: 
<ovid. fast. 3.855> Mittitur ad tripodas certa qui sorte reportet 
<ovid. fast. 3.856> Quam sterili terrae Delphicus edat opem. 
<ovid. fast. 3.857> Hic quoque corruptus cum semine nuntiat Helles 
<ovid. fast. 3.858> Et iuuenis Phrixi funera sorte peti. 
<ovid. fast. 3.859> Vsque recusantem ciues et tempus et Ino 
<ovid. fast. 3.860> Compulerunt regem iussa nefanda pati; 
<ovid. fast. 3.861> Et soror et Phrixus, uelati tempora uittis, 
<ovid. fast. 3.862> Stant simul ante aras iunctaque fata gemunt. 
<ovid. fast. 3.863> Aspicit hos, ut forte pependerat aethere, mater 
<ovid. fast. 3.864> Et ferit attonita pectora nuda manu, 
<ovid. fast. 3.865> Inque draconigenam nimbis comitantibus urbem 
<ovid. fast. 3.866> Desilit, et natos eripit inde suos; 
<ovid. fast. 3.867> Vtque fugam capiant, aries nitidissimus auro 
<ovid. fast. 3.868> Traditur: ille uehit per freta longa duos. 
<ovid. fast. 3.869> Dicitur infirma cornu tenuisse sinistra 
<ovid. fast. 3.870> Femina, cum de se nomina fecit aquae. 
<ovid. fast. 3.871> Paene simul periit, dum uult succurrere lapsae, 
<ovid. fast. 3.872> Frater, et extentas porrigit usque manus. 
<ovid. fast. 3.873> Flebat, ut amissa gemini consorte pericli, 
<ovid. fast. 3.874> Caeruleo iunctam nescius esse deo. 
<ovid. fast. 3.875> Litoribus tactis aries fit sidus; at huius 
<ovid. fast. 3.876> Peruenit in Colchas aurea lana domos. 
<ovid. fast. 3.877> Tres ubi Luciferos ueniens praemiserit Eos, 
<ovid. fast. 3.878> Tempora nocturnis aequa diurna feres. 
<ovid. fast. 3.879> Inde quater pastor saturos ubi clauserit haedos, 
<ovid. fast. 3.880> Canuerint herbae rore recente quater, 
<ovid. fast. 3.881> Ianus adorandus cumque hoc Concordia mitis 
<ovid. fast. 3.882> Et Romana Salus Araque Pacis erit. 
<ovid. fast. 3.883> Luna regit menses: huius quoque tempora mensis 
<ovid. fast. 3.884> Finit Auentino Luna colenda iugo. 
<ovid. fast. 4.1>"Alma, faue", dixi "geminorum mater Amorum"; 
<ovid. fast. 4.2> Ad uatem uultus rettulit illa suos; 
<ovid. fast. 4.3>"Quid tibi" ait "mecum? certe maiora canebas. 
<ovid. fast. 4.4> Num uetus in molli pectore uulnus habes?" 
<ovid. fast. 4.5>"Scis, dea", respondi "de uulnere." risit, et aether 
<ovid. fast. 4.6> Protinus ex illa parte serenus erat. 
<ovid. fast. 4.7>"Saucius an sanus numquid tua signa reliqui? 
<ovid. fast. 4.8> Tu mihi propositum, tu mihi semper opus. 
<ovid. fast. 4.9> Quae decuit primis sine crimine lusimus annis; 
<ovid. fast. 4.10> Nunc teritur nostris area maior equis. 
<ovid. fast. 4.11> Tempora cum causis, annalibus eruta priscis, 
<ovid. fast. 4.12> Lapsaque sub terras ortaque signa cano. 
<ovid. fast. 4.13> Venimus ad quartum, quo tu celeberrima mense: 
<ovid. fast. 4.14> Et uatem et mensem scis, Venus, esse tuos." 
<ovid. fast. 4.15> Mota Cytheriaca leuiter mea tempora myrto 
<ovid. fast. 4.16> Contigit et "coeptum perfice" dixit "opus". 
<ovid. fast. 4.17> Sensimus, et causae subito patuere dierum: 
<ovid. fast. 4.18> Dum licet et spirant flamina, nauis eat. 
<ovid. fast. 4.19> Siqua tamen pars te de fastis tangere debet, 
<ovid. fast. 4.20> Caesar, in Aprili quod tuearis habes: 
<ovid. fast. 4.21> Hic ad te magna descendit imagine mensis, 
<ovid. fast. 4.22> Et fit adoptiua nobilitate tuus. 
<ovid. fast. 4.23> Hoc pater Iliades, cum longum scriberet annum, 
<ovid. fast. 4.24> Vidit et auctores rettulit ipse tuos: 
<ovid. fast. 4.25> Vtque fero Marti primam dedit ordine sortem, 
<ovid. fast. 4.26> Quod sibi nascendi proxima causa fuit, 
<ovid. fast. 4.27> Sic Venerem gradibus multis in gente receptam 
<ovid. fast. 4.28> Alterius uoluit(==VOLUIT) mensis habere locum; 
<ovid. fast. 4.29> Principiumque sui generis reuolutaque quaerens 
<ovid. fast. 4.30> Saecula, cognatos uenit adusque deos. 
<ovid. fast. 4.31> Dardanon Electra nesciret Atlantide natum 
<ovid. fast. 4.32> Scilicet, Electran concubuisse Ioui? 
<ovid. fast. 4.33> Huius Ericthonius, Tros est generatus ab illo, 
<ovid. fast. 4.34> Assaracon creat hic, Assaracusque Capyn; 
<ovid. fast. 4.35> Proximus Anchises, cum quo commune parentis 
<ovid. fast. 4.36> Non dedignata est nomen habere Venus: 
<ovid. fast. 4.37> Hinc satus Aeneas; pietas spectata per ignes 
<ovid. fast. 4.38> Sacra patremque umeris, altera sacra, tulit. 
<ovid. fast. 4.39> Venimus ad felix aliquando nomen Iuli, 
<ovid. fast. 4.40> Vnde domus Teucros Iulia tangit auos. 
<ovid. fast. 4.41> Postumus hinc, qui, quod siluis fuit ortus in altis, 
<ovid. fast. 4.42> Siluius in Latia gente uocatus erat. 
<ovid. fast. 4.43> Isque, Latine, tibi pater est; subit Alba Latinum; 
<ovid. fast. 4.44> Proximus est titulis Epytus, Alba, tuis. 
<ovid. fast. 4.45> Ille dedit Capyi repetita uocabula Troiae 
<ovid. fast. 4.46> Et tuus est idem, Calpete, factus auus. 
<ovid. fast. 4.47> Cumque patris regnum post hunc Tiberinus haberet, 
<ovid. fast. 4.48> Dicitur in Tuscae gurgite mersus aquae. 
<ovid. fast. 4.49> Iam tamen Agrippam natum Remulumque nepotem 
<ovid. fast. 4.50> Viderat; in Remulum fulmina missa ferunt. 
<ovid. fast. 4.51> Venit Auentinus post hos, locus unde uocatur, 
<ovid. fast. 4.52> Mons quoque; post illum tradita regna Procae; 
<ovid. fast. 4.53> Quem sequitur duri Numitor germanus Amuli; 
<ovid. fast. 4.54> Ilia cum Lauso de Numitore sati: 
<ovid. fast. 4.55> Ense cadit patrui Lausus; placet Ilia Marti, 
<ovid. fast. 4.56> Teque parit, gemino iuncte Quirine Remo. 
<ovid. fast. 4.57> Ille suos semper Venerem Martemque parentes 
<ovid. fast. 4.58> Dixit, et emeruit uocis habere fidem: 
<ovid. fast. 4.59> Neue secuturi possent nescire nepotes, 
<ovid. fast. 4.60> Tempora dis generis continuata dedit. 
<ovid. fast. 4.61> Sed Veneris mensem Graio sermone notatum 
<ovid. fast. 4.62> Auguror; a spumis est dea dicta maris. 
<ovid. fast. 4.63> Nec tibi sit mirum Graeco rem nomine dici; 
<ovid. fast. 4.64> Itala nam tellus Graecia maior erat. 
<ovid. fast. 4.65> Venerat Euander plena cum classe suorum, 
<ovid. fast. 4.66> Venerat Alcides, Graius uterque genus 
<ovid. fast. 4.67>(Hospes Auentinis armentum pauit in herbis 
<ovid. fast. 4.68> Clauiger, et tanto est Albula pota deo), 
<ovid. fast. 4.69> Dux quoque Neritius; testes Laestrygones exstant 
<ovid. fast. 4.70> Et quod adhuc Circes nomina litus habet; 
<ovid. fast. 4.71> Et iam Telegoni, iam moenia Tiburis udi 
<ovid. fast. 4.72> Stabant, Argolicae quod posuere manus. 
<ovid. fast. 4.73> Venerat Atridae fatis agitatus Halaesus, 
<ovid. fast. 4.74> A quo se dictam terra Falisca putat. 
<ovid. fast. 4.75> Adice Troianae suasorem Antenora pacis, 
<ovid. fast. 4.76> Et generum Oeniden, Apule Daune, tuum. 
<ovid. fast. 4.77> Serus ab Iliacis, et post Antenora, flammis 
<ovid. fast. 4.78> Attulit Aeneas in loca nostra deos. 
<ovid. fast. 4.79> Huius erat Solimus Phrygia comes unus ab Ida, 
<ovid. fast. 4.80> A quo Sulmonis moenia nomen habent, 
<ovid. fast. 4.81> Sulmonis gelidi, patriae, Germanice, nostrae. 
<ovid. fast. 4.82> Me miserum, Scythico quam procul illa solo est! 
<ovid. fast. 4.83> Ergo ego tam longe- sed supprime, Musa, querellas: 
<ovid. fast. 4.84> Non tibi sunt maesta sacra canenda lyra. 
<ovid. fast. 4.85> Quo non liuor abit? sunt qui tibi mensis honorem 
<ovid. fast. 4.86> Eripuisse uelint inuideantque, Venus. 
<ovid. fast. 4.87> Nam, quia uer aperit tunc omnia densaque cedit 
<ovid. fast. 4.88> Frigoris asperitas fetaque terra patet, 
<ovid. fast. 4.89> Aprilem memorant ab aperto tempore dictum 
<ovid. fast. 4.90> Quem Venus iniecta uindicat alma manu. 
<ovid. fast. 4.91> Illa quidem totum dignissima temperat orbem 
<ovid. fast. 4.92> Illa tenet nullo regna minora deo, 
<ovid. fast. 4.93> Iuraque dat caelo, terrae, natalibus undis, 
<ovid. fast. 4.94> Perque suos initus continet omne genus. 
<ovid. fast. 4.95> Illa deos omnes (longum est numerare) creauit, 
<ovid. fast. 4.96> Illa satis causas arboribusque dedit, 
<ovid. fast. 4.97> Illa rudes animos hominum contraxit in unum, 
<ovid. fast. 4.98> Et docuit iungi cum pare quemque sua. 
<ovid. fast. 4.99> Quid genus omne creat uolucrum, nisi blanda uoluptas? 
<ovid. fast. 4.100> Nec coeant pecudes, si leuis absit amor. 
<ovid. fast. 4.101> Cum mare trux aries cornu decertat, at idem 
<ovid. fast. 4.102> Frontem dilectae laedere parcit ouis; 
<ovid. fast. 4.103> Deposita sequitur taurus feritate iuuencam, 
<ovid. fast. 4.104> Quem toti saltus, quem nemus omne tremit; 
<ovid. fast. 4.105> Vis eadem lato quodcumque sub aequore uiuit 
<ovid. fast. 4.106> Seruat, et innumeris piscibus implet aquas. 
<ovid. fast. 4.107> Prima feros habitus homini detraxit: ab illa 
<ovid. fast. 4.108> Venerunt cultus mundaque cura sui. 
<ovid. fast. 4.109> Primus amans carmen uigilatum nocte negata 
<ovid. fast. 4.110> Dicitur ad clausas concinuisse fores, 
<ovid. fast. 4.111> Eloquiumque fuit duram exorare puellam, 
<ovid. fast. 4.112> Proque sua causa quisque disertus erat. 
<ovid. fast. 4.113> Mille per hanc artes motae; studioque placendi, 
<ovid. fast. 4.114> Quae latuere prius, multa reperta ferunt. 
<ovid. fast. 4.115> Hanc quisquam titulo mensis spoliare secundi 
<ovid. fast. 4.116> Audeat? a nobis sit furor iste procul. 
<ovid. fast. 4.117> Quid quod ubique potens templisque frequentibus aucta, 
<ovid. fast. 4.118> Vrbe tamen nostra ius dea maius habet? 
<ovid. fast. 4.119> Pro Troia, Romane, tua Venus arma ferebat, 
<ovid. fast. 4.120> Cum gemuit teneram cuspide laesa manum; 
<ovid. fast. 4.121> Caelestesque duas Troiano iudice uicit 
<ovid. fast. 4.122>(Ah nolim uictas hoc meminisse deas), 
<ovid. fast. 4.123> Assaracique nurus dicta est, ut scilicet olim 
<ovid. fast. 4.124> Magnus Iuleos Caesar haberet auos. 
<ovid. fast. 4.125> Nec Veneri tempus, quam uer, erat aptius ullum 
<ovid. fast. 4.126>(Vere nitent terrae, uere remissus ager; 
<ovid. fast. 4.127> Nunc herbae rupta tellure cacumina tollunt, 
<ovid. fast. 4.128> Nunc tumido gemmas cortice palmes agit), 
<ovid. fast. 4.129> Et formosa Venus formoso tempore digna est, 
<ovid. fast. 4.130> Vtque solet, Marti continuata suo est. 
<ovid. fast. 4.131> Vere monet curuas materna per aequora puppes 
<ovid. fast. 4.132> Ire nec hibernas iam timuisse minas. 
<ovid. fast. 4.133> Rite deam colitis, Latiae matresque nurusque 
<ovid. fast. 4.134> Et uos, quis uittae longaque uestis abest. 
<ovid. fast. 4.135> Aurea marmoreo redimicula demite collo, 
<ovid. fast. 4.136> Demite diuitias: tota lauanda dea est. 
<ovid. fast. 4.137> Aurea siccato redimicula reddite collo: 
<ovid. fast. 4.138> Nunc alii flores, nunc noua danda rosa est. 
<ovid. fast. 4.139> Vos quoque sub uiridi myrto iubet ipsa lauari: 
<ovid. fast. 4.140> Causaque cur iubeat, discite, certa subest. 
<ovid. fast. 4.141> Litore siccabat rorantes nuda capillos: 
<ovid. fast. 4.142> Viderunt satyri, turba proterua, deam. 
<ovid. fast. 4.143> Sensit et opposita texit sua corpora myrto: 
<ovid. fast. 4.144> Tuta fuit facto, uosque referre iubet. 
<ovid. fast. 4.145> Discite nunc, quare Fortunae tura Virili 
<ovid. fast. 4.146> Detis eo, gelida qui locus umet aqua. 
<ovid. fast. 4.147> Accipit ille locus posito uelamine cunctas 
<ovid. fast. 4.148> Et uitium nudi corporis omne uidet; 
<ovid. fast. 4.149> Vt tegat hoc celetque uiros, Fortuna Virilis 
<ovid. fast. 4.150> Praestat et hoc paruo ture rogata facit. 
<ovid. fast. 4.151> Nec pigeat tritum niueo cum lacte papauer 
<ovid. fast. 4.152> Sumere et expressis mella liquata fauis: 
<ovid. fast. 4.153> Cum primum cupido Venus est deducta marito 
<ovid. fast. 4.154> Hoc bibit; ex illo tempore nupta fuit. 
<ovid. fast. 4.155> Supplicibus uerbis illam placate: sub illa 
<ovid. fast. 4.156> Et forma et mores et bona fama manet. 
<ovid. fast. 4.157> Roma pudicitia proauorum tempore lapsa est: 
<ovid. fast. 4.158> Cumaeam, ueteres, consuluistis anum. 
<ovid. fast. 4.159> Templa iubet fieri Veneri: quibus ordine factis 
<ovid. fast. 4.160> Inde Venus uerso nomina corde tenet. 
<ovid. fast. 4.161> Semper ad Aeneadas placido, pulcherrima, uultu 
<ovid. fast. 4.162> Respice, totque tuas, diua, tuere nurus. 
<ovid. fast. 4.163> Dum loquor, elatae metuendus acumine caudae 
<ovid. fast. 4.164> Scorpios in uirides praecipitatur aquas. 
<ovid. fast. 4.165> Nox ubi transierit, caelumque rubescere primo 
<ovid. fast. 4.166> Coeperit, et tactae rore querentur aues, 
<ovid. fast. 4.167> Semustamque facem uigilata nocte uiator 
<ovid. fast. 4.168> Ponet, et ad solitum rusticus ibit opus 
<ovid. fast. 4.169> Pliades incipient umeros releuare paternos, 
<ovid. fast. 4.170> Quae septem dici, sex tamen esse solent: 
<ovid. fast. 4.171> Seu quod in amplexum sex hinc uenere deorum 
<ovid. fast. 4.172>(Nam Steropen Marti concubuisse ferunt, 
<ovid. fast. 4.173> Neptuno Alcyonen et te, formosa Celaeno, 
<ovid. fast. 4.174> Maian et Electran Taygetenque Ioui), 
<ovid. fast. 4.175> Septima mortali Merope tibi, Sisyphe, nupsit; 
<ovid. fast. 4.176> Paenitet, et facti sola pudore latet: 
<ovid. fast. 4.177> Siue quod Electra Troiae spectare ruinas 
<ovid. fast. 4.178> Non tulit, ante oculos opposuitque manum. 
<ovid. fast. 4.179> Ter sine perpetuo caelum uersetur in axe, 
<ovid. fast. 4.180> Ter iungat Titan terque resoluat equos, 
<ovid. fast. 4.181> Protinus inflexo Berecyntia tibia cornu 
<ovid. fast. 4.182> Flabit, et Idaeae festa parentis erunt. 
<ovid. fast. 4.183> Ibunt semimares et inania tympana tundent, 
<ovid. fast. 4.184> Aeraque tinnitus aere repulsa dabunt; 
<ovid. fast. 4.185> Ipsa sedens molli comitum ceruice feretur 
<ovid. fast. 4.186> Vrbis per medias exululata uias. 
<ovid. fast. 4.187> Scaena sonat, ludique uocant: spectate, Quirites, 
<ovid. fast. 4.188> Et fora Marte suo litigiosa uacent. 
<ovid. fast. 4.189> Quaerere multa libet, sed me sonus aeris acuti 
<ovid. fast. 4.190> Terret et horrendo lotos adunca sono. 
<ovid. fast. 4.191>"Da, dea, quam sciter." doctas Cybeleia neptes 
<ovid. fast. 4.192> Vidit et has curae iussit adesse meae. 
<ovid. fast. 4.193>"Pandite mandati memores, Heliconis alumnae, 
<ovid. fast. 4.194> Gaudeat assiduo cur dea Magna sono." 
<ovid. fast. 4.195> Sic ego. sic Erato (mensis Cythereius illi 
<ovid. fast. 4.196> Cessit, quod teneri nomen amoris habet): 
<ovid. fast. 4.197>"Reddita Saturno sors haec erat: - Optime regum, 
<ovid. fast. 4.198> A nato sceptris excutiere tuis -. 
<ovid. fast. 4.199> Ille suam metuens, ut quaeque erat edita, prolem 
<ovid. fast. 4.200> Deuorat, immersam uisceribusque tenet. 
<ovid. fast. 4.201> Saepe Rhea questa est totiens fecunda nec umquam 
<ovid. fast. 4.202> Mater, et indoluit fertilitate sua. 
<ovid. fast. 4.203> Iuppiter ortus erat: (pro magno teste uetustas 
<ovid. fast. 4.204> Creditur; acceptam parce mouere fidem) 
<ovid. fast. 4.205> Veste latens saxum caelesti gutture sedit: 
<ovid. fast. 4.206> Sic genitor fatis decipiendus erat. 
<ovid. fast. 4.207> Ardua iamdudum resonat tinnitibus Ide, 
<ovid. fast. 4.208> Tutus ut infanti uagiat ore puer. 
<ovid. fast. 4.209> Pars clipeos sudibus, galeas pars tundit inanes: 
<ovid. fast. 4.210> Hoc Curetes habent, hoc Corybantes opus. 
<ovid. fast. 4.211> Res latuit, priscique manent imitamina facti: 
<ovid. fast. 4.212> Aera deae comites raucaque terga mouent. 
<ovid. fast. 4.213> Cymbala pro galeis, pro scutis tympana pulsant: 
<ovid. fast. 4.214> Tibia dat Phrygios, ut dedit ante, modos." 
<ovid. fast. 4.215> Desierat; coepi: "cur huic genus acre leonum 
<ovid. fast. 4.216> Praebent insolitas ad iuga curua iubas?" 
<ovid. fast. 4.217> Desieram; coepit: "feritas mollita per illam 
<ovid. fast. 4.218> Creditur: id curru testificata suo est." 
<ovid. fast. 4.219>"At cur turrifera caput est onerata corona? 
<ovid. fast. 4.220> An primis turres urbibus illa dedit?" 
<ovid. fast. 4.221> Adnuit. "unde uenit" dixi "sua membra secandi 
<ovid. fast. 4.222> Impetus?" ut tacui, Pieris orsa loqui: 
<ovid. fast. 4.223>"Phryx puer in siluis, facie spectabilis, Attis 
<ovid. fast. 4.224> Turrigeram casto uinxit amore deam; 
<ovid. fast. 4.225> Hunc sibi seruari uoluit(==VOLUIT), sua templa tueri, 
<ovid. fast. 4.226> Et dixit: Semper fac puer esse uelis -. 
<ovid. fast. 4.227> Ille fidem iussis dedit, et: Si mentiar - inquit - 
<ovid. fast. 4.228> Vltima, qua fallam, sit Venus illa mihi -. 
<ovid. fast. 4.229> Fallit, et in nympha Sagaritide desinit esse 
<ovid. fast. 4.230> Quod fuit: hinc poenas exigit ira deae. 
<ovid. fast. 4.231> Naida uulneribus succidit in arbore factis, 
<ovid. fast. 4.232> Illa perit; fatum Naidos arbor erat; 
<ovid. fast. 4.233> Hic furit, et credens thalami procumbere tectum 
<ovid. fast. 4.234> Effugit, et cursu Dindyma summa petit; 
<ovid. fast. 4.235> Et modo - Tolle faces, remoue - modo - uerbera - clamat, 
<ovid. fast. 4.236> Saepe *Palaestinas* iurat adesse deas. 
<ovid. fast. 4.237> Ille etiam saxo corpus laniauit acuto, 
<ovid. fast. 4.238> Longaque in immundo puluere tracta coma est, 
<ovid. fast. 4.239> Voxque fuit Merui: meritas do sanguine poenas. 
<ovid. fast. 4.240> Ah pereant partes quae nocuere mihi! - 
<ovid. fast. 4.241> Ah pereant - dicebat adhuc. onus inguinis aufert, 
<ovid. fast. 4.242> Nullaque sunt subito signa relicta uiri. 
<ovid. fast. 4.243> Venit in exemplum furor hic, mollesque ministri 
<ovid. fast. 4.244> Caedunt iactatis uilia membra comis." 
<ovid. fast. 4.245> Talibus Aoniae facunda uoce Camenae 
<ovid. fast. 4.246> Reddita quaesiti causa furoris erat. 
<ovid. fast. 4.247>"Hoc quoque, dux operis, moneas precor, unde petita 
<ovid. fast. 4.248> Venerit; an nostra semper in urbe fuit?" 
<ovid. fast. 4.249>"Dindymon et Cybelen et amoenam fontibus Iden 
<ovid. fast. 4.250> Semper et Iliacas Mater amauit opes: 
<ovid. fast. 4.251> Cum Troiam Aeneas Italos portaret in agros 
<ovid. fast. 4.252> Est dea sacriferas paene secuta rates, 
<ovid. fast. 4.253> Sed nondum fatis Latio sua numina posci 
<ovid. fast. 4.254> Senserat, adsuetis substiteratque locis. 
<ovid. fast. 4.255> Post, ut Roma potens opibus iam saecula quinque 
<ovid. fast. 4.256> Vidit et edomito sustulit orbe caput, 
<ovid. fast. 4.257> Carminis Euboici fatalia uerba sacerdos 
<ovid. fast. 4.258> Inspicit; inspectum tale fuisse ferunt: 
<ovid. fast. 4.259> Mater abest: matrem iubeo, Romane, requiras. 
<ovid. fast. 4.260> Cum ueniet, casta est accipienda manu. 
<ovid. fast. 4.261> Obscurae sortis patres ambagibus errant, 
<ovid. fast. 4.262> Quaeue parens absit, quoue petenda loco. 
<ovid. fast. 4.263> Consulitur Paean, diuumque arcessite Matrem, 
<ovid. fast. 4.264> Inquit; In Idaeo est inuenienda iugo. 
<ovid. fast. 4.265> Mittuntur proceres. Phrygiae tum sceptra tenebat 
<ovid. fast. 4.266> Attalus; Ausoniis rem negat ille uiris. 
<ovid. fast. 4.267> Mira canam: longo tremuit cum murmure tellus, 
<ovid. fast. 4.268> Et sic est adytis diua locuta suis: 
<ovid. fast. 4.269> Ipsa peti uolui(==VOLUI): ne sit mora; mitte uolentem: 
<ovid. fast. 4.270> Dignus Roma locus quo deus omnis eat. 
<ovid. fast. 4.271> Ille soni terrore pauens: Proficiscere - dixit; 
<ovid. fast. 4.272> Nostra eris: in Phrygios Roma refertur auos. 
<ovid. fast. 4.273> Protinus innumerae caedunt pineta secures 
<ovid. fast. 4.274> Illa, quibus fugiens Phryx pius usus erat. 
<ovid. fast. 4.275> Mille manus coeunt, et picta coloribus ustis 
<ovid. fast. 4.276> Caelestum Matrem concaua puppis habet. 
<ovid. fast. 4.277> Illa sui per aquas fertur tutissima nati, 
<ovid. fast. 4.278> Longaque Phrixeae stagna sororis adit, 
<ovid. fast. 4.279> Rhoeteumque capax Sigeaque litora transit, 
<ovid. fast. 4.280> Et Tenedum et ueteres Eetionis opes. 
<ovid. fast. 4.281> Cyclades excipiunt, Lesbo post terga relicta, 
<ovid. fast. 4.282> Quaeque Carysteis frangitur unda uadis; 
<ovid. fast. 4.283> Transit et Icarium, lapsas ubi perdidit alas 
<ovid. fast. 4.284> Carus, et uastae nomina fecit aquae. 
<ovid. fast. 4.285> Tum laeua Creten, dextra Pelopeidas undas 
<ovid. fast. 4.286> Deserit, et Veneris sacra Cythera petit. 
<ovid. fast. 4.287> Hinc mare Trinacrium, candens ubi tinguere ferrum 
<ovid. fast. 4.288> Brontes et Steropes Acmonidesque solent, 
<ovid. fast. 4.289> Aequoraque Afra legit, Sardoaque regna sinistris 
<ovid. fast. 4.290> Respicit a remis, Ausoniamque tenet. 
<ovid. fast. 4.291> Ostia contigerat, qua se Tiberinus in altum 
<ovid. fast. 4.292> Diuidit et campo liberiore natat: 
<ovid. fast. 4.293> Omnis eques mixtaque grauis cum plebe senatus 
<ovid. fast. 4.294> Obuius ad Tusci fluminis ora uenit. 
<ovid. fast. 4.295> Procedunt pariter matres nataeque nurusque 
<ovid. fast. 4.296> Quaeque colunt sanctos uirginitate focos. 
<ovid. fast. 4.297> Sedula fune uiri contento bracchia lassant: 
<ovid. fast. 4.298> Vix subit aduersas hospita nauis aquas. 
<ovid. fast. 4.299> Sicca diu fuerat tellus, sitis usserat herbas: 
<ovid. fast. 4.300> Sedit limoso pressa carina uado. 
<ovid. fast. 4.301> Quisquis adest operi, plus quam pro parte laborat, 
<ovid. fast. 4.302> Adiuuat et fortes uoce sonante manus: 
<ovid. fast. 4.303> Illa uelut medio stabilis sedet insula ponto; 
<ovid. fast. 4.304> Attoniti monstro stantque pauentque uiri. 
<ovid. fast. 4.305> Claudia Quinta genus Clauso referebat ab alto 
<ovid. fast. 4.306>(Nec facies impar nobilitate fuit), 
<ovid. fast. 4.307> Casta quidem, sed non et credita: rumor iniquus 
<ovid. fast. 4.308> Laeserat, et falsi criminis acta rea est. 
<ovid. fast. 4.309> Cultus et ornatis uarie prodisse capillis 
<ovid. fast. 4.310> Obfuit ad rigidos promptaque lingua senes. 
<ovid. fast. 4.311> Conscia mens recti famae mendacia risit 
<ovid. fast. 4.312> Sed nos in uitium credula turba sumus. 
<ovid. fast. 4.313> Haec ubi castarum processit ab agmine matrum 
<ovid. fast. 4.314> Et manibus puram fluminis hausit aquam, 
<ovid. fast. 4.315> Ter caput irrorat, ter tollit in aethera palmas 
<ovid. fast. 4.316>(Quicumque aspiciunt, mente carere putant), 
<ovid. fast. 4.317> Summissoque genu uultus in imagine diuae 
<ovid. fast. 4.318> Figit, et hos edit crine iacente sonos: 
<ovid. fast. 4.319> Supplicis, alma, tuae, genetrix fecunda deorum, 
<ovid. fast. 4.320> Accipe sub certa condicione preces. 
<ovid. fast. 4.321> Casta negor: si tu damnas, meruisse fatebor; 
<ovid. fast. 4.322> Morte luam poenas iudice uicta dea; 
<ovid. fast. 4.323> Sed si crimen abest, tu nostrae pignora uitae 
<ovid. fast. 4.324> Re dabis, et castas casta sequere manus. 
<ovid. fast. 4.325> Dixit, et exiguo funem conamine traxit 
<ovid. fast. 4.326> Mira, sed et scaena testificata loquar 
<ovid. fast. 4.327> Mota dea est, sequiturque ducem laudatque sequendo 
<ovid. fast. 4.328> Index laetitiae fertur ad astra sonus. 
<ovid. fast. 4.329> Fluminis ad flexum ueniunt (Tiberina priores 
<ovid. fast. 4.330> Atria dixerunt), unde sinister abit. 
<ovid. fast. 4.331> Nox aderat: querno religant in stipite funem, 
<ovid. fast. 4.332> Dantque leui somno corpora functa cibo. 
<ovid. fast. 4.333> Lux aderat: querno soluunt a stipite funem, 
<ovid. fast. 4.334> Ante tamen posito tura dedere foco, 
<ovid. fast. 4.335> Ante coronarunt puppem, sine labe iuuencam 
<ovid. fast. 4.336> Mactarunt operum coniugiique rudem. 
<ovid. fast. 4.337> Est locus, in Tiberim qua lubricus influit Almo 
<ovid. fast. 4.338> Et nomen magno perdit in amne minor. 
<ovid. fast. 4.339> Illic purpurea canus cum ueste sacerdos 
<ovid. fast. 4.340> Almonis dominam sacraque lauit aquis. 
<ovid. fast. 4.341> Exululant comites, furiosaque tibia flatur, 
<ovid. fast. 4.342> Et feriunt molles taurea terga manus. 
<ovid. fast. 4.343> Claudia praecedit laeto celeberrima uultu, 
<ovid. fast. 4.344> Credita uix tandem teste pudica dea; 
<ovid. fast. 4.345> Ipsa sedens plaustro porta est inuecta Capena: 
<ovid. fast. 4.346> Sparguntur iunctae flore recente boues. 
<ovid. fast. 4.347> Nasica accepit; templi non perstitit auctor: 
<ovid. fast. 4.348> Augustus nunc est, ante Metellus erat." 
<ovid. fast. 4.349> Substitit hic Erato. mora fit, si cetera quaeram. 
<ovid. fast. 4.350>"Dic" inquam "parua cur stipe quaerat opes." 
<ovid. fast. 4.351>"Contulit aes populus, de quo delubra Metellus 
<ovid. fast. 4.352> Fecit" ait; "dandae mos stipis inde manet." 
<ovid. fast. 4.353> Cur uicibus factis ineant conuiuia, quaero, 
<ovid. fast. 4.354> Tum magis indictas concelebrentque dapes. 
<ovid. fast. 4.355>"Quod bene mutarit sedem Berecyntia", dixit 
<ovid. fast. 4.356>"Captant mutatis sedibus omen idem." 
<ovid. fast. 4.357> Institeram, quare primi Megalesia ludi 
<ovid. fast. 4.358> Vrbe forent nostra, cum dea (sensit enim) 
<ovid. fast. 4.359>"Illa deos" inquit "peperit: cessere parenti, 
<ovid. fast. 4.360> Principiumque dati Mater honoris habet." 
<ovid. fast. 4.361>"Cur igitur Gallos qui se excidere uocamus, 
<ovid. fast. 4.362> Cum tanto a Phrygia Gallica distet humus?" 
<ovid. fast. 4.363>"Inter" ait "uiridem Cybelen altasque Celaenas 
<ovid. fast. 4.364> Amnis it insana, nomine Gallus, aqua. 
<ovid. fast. 4.365> Qui bibit inde, furit: procul hinc discedite, quis est 
<ovid. fast. 4.366> Cura bonae mentis: qui bibit inde, furit." 
<ovid. fast. 4.367>"Non pudet herbosum" dixi "posuisse moretum 
<ovid. fast. 4.368> In dominae mensis: an sua causa subest?" 
<ovid. fast. 4.369>"Lacte mero ueteres usi narrantur et herbis, 
<ovid. fast. 4.370> Sponte sua siquas terra ferebat" ait 
<ovid. fast. 4.371>"Candidus elisae miscetur caseus herbae, 
<ovid. fast. 4.372> Cognoscat priscos ut dea prisca cibos." 
<ovid. fast. 4.373> Postera cum caelo motis Pallantias astris 
<ovid. fast. 4.374> Fulserit, et niueos Luna leuarit equos, 
<ovid. fast. 4.375> Qui dicet "quondam sacrata est colle Quirini 
<ovid. fast. 4.376> Hac Fortuna die Publica", uerus erit. 
<ovid. fast. 4.377> Tertia lux (memini) ludis erat, ac mihi quidam 
<ovid. fast. 4.378> Spectanti senior continuusque loco 
<ovid. fast. 4.379>"Haec" ait "illa dies, Libycis qua Caesar in oris 
<ovid. fast. 4.380> Perfida magnanimi contudit arma Iubae. 
<ovid. fast. 4.381> Dux mihi Caesar erat, sub quo meruisse tribunus 
<ovid. fast. 4.382> Glorior: officio praefuit ille meo. 
<ovid. fast. 4.383> Hanc ego militia sedem, tu pace parasti, 
<ovid. fast. 4.384> Inter bis quinos usus honore uiros." 
<ovid. fast. 4.385> Plura locuturi subito seducimur imbre: 
<ovid. fast. 4.386> Pendula caelestes Libra mouebat aquas. 
<ovid. fast. 4.387> Ante tamen quam summa dies spectacula sistat 
<ovid. fast. 4.388> Ensifer Orion aequore mersus erit. 
<ovid. fast. 4.389> Proxima uictricem cum Romam inspexerit Eos 
<ovid. fast. 4.390> Et dederit Phoebo stella fugata locum, 
<ovid. fast. 4.391> Circus erit pompa celeber numeroque deorum, 
<ovid. fast. 4.392> Primaque uentosis palma petetur equis. 
<ovid. fast. 4.393> Hinc Cereris ludi: non est opus indice causae; 
<ovid. fast. 4.394> Sponte deae munus promeritumque patet. 
<ovid. fast. 4.395> Panis erat primis uirides mortalibus herbae, 
<ovid. fast. 4.396> Quas tellus nullo sollicitante dabat; 
<ovid. fast. 4.397> Et modo carpebant uiuax e caespite gramen, 
<ovid. fast. 4.398> Nunc epulae tenera fronde cacumen erant. 
<ovid. fast. 4.399> Postmodo glans nota est: bene erat iam glande reperta, 
<ovid. fast. 4.400> Duraque magnificas quercus habebat opes. 
<ovid. fast. 4.401> Prima Ceres homine ad meliora alimenta uocato 
<ovid. fast. 4.402> Mutauit glandes utiliore cibo. 
<ovid. fast. 4.403> Illa iugo tauros collum praebere coegit: 
<ovid. fast. 4.404> Tum primum soles eruta uidit humus. 
<ovid. fast. 4.405> Aes erat in pretio, Chalybeia massa latebat: 
<ovid. fast. 4.406> Eheu, perpetuo debuit illa tegi. 
<ovid. fast. 4.407> Pace Ceres laeta est; et uos orate, coloni, 
<ovid. fast. 4.408> Perpetuam pacem pacificumque ducem. 
<ovid. fast. 4.409> Farra deae micaeque licet salientis honorem 
<ovid. fast. 4.410> Detis et in ueteres turea grana focos; 
<ovid. fast. 4.411> Et, si tura aberunt, unctas accendite taedas: 
<ovid. fast. 4.412> Parua bonae Cereri, sint modo casta, placent. 
<ovid. fast. 4.413> A boue succincti cultros remouete ministri: 
<ovid. fast. 4.414> Bos aret; ignauam sacrificate suem. 
<ovid. fast. 4.415> Apta iugo ceruix non est ferienda securi: 
<ovid. fast. 4.416> Viuat et in dura saepe laboret humo. 
<ovid. fast. 4.417> Exigit ipse locus raptus ut uirginis edam: 
<ovid. fast. 4.418> Plura recognosces, pauca docendus eris. 
<ovid. fast. 4.419> Terra tribus scopulis uastum procurrit in aequor 
<ovid. fast. 4.420> Trinacris, a positu nomen adepta loci, 
<ovid. fast. 4.421> Grata domus Cereri: multas ea possidet urbes, 
<ovid. fast. 4.422> In quibus est culto fertilis Henna solo. 
<ovid. fast. 4.423> Frigida caelestum matres Arethusa uocarat: 
<ovid. fast. 4.424> Venerat ad sacras et dea flaua dapes. 
<ovid. fast. 4.425> Filia, consuetis ut erat comitata puellis, 
<ovid. fast. 4.426> Errabat nudo per sua prata pede. 
<ovid. fast. 4.427> Valle sub umbrosa locus est aspergine multa 
<ovid. fast. 4.428> Vuidus ex alto desilientis aquae. 
<ovid. fast. 4.429> Tot fuerant illic, quot habet natura, colores, 
<ovid. fast. 4.430> Pictaque dissimili flore nitebat humus. 
<ovid. fast. 4.431> Quam simul aspexit, "comites, accedite" dixit 
<ovid. fast. 4.432>"Et mecum plenos flore referte sinus." 
<ovid. fast. 4.433> Praeda puellares animos prolectat inanis, 
<ovid. fast. 4.434> Et non sentitur sedulitate labor. 
<ovid. fast. 4.435> Haec implet lento calathos e uimine nexos, 
<ovid. fast. 4.436> Haec gremium, laxos degrauat illa sinus; 
<ovid. fast. 4.437> Illa legit calthas, huic sunt uiolaria curae, 
<ovid. fast. 4.438> Illa papauereas subsecat ungue comas; 
<ovid. fast. 4.439> Has, hyacinthe, tenes; illas, amarante, moraris; 
<ovid. fast. 4.440> Pars thyma, pars rhoean et meliloton amat; 
<ovid. fast. 4.441> Plurima lecta rosa est, sunt et sine nomine flores: 
<ovid. fast. 4.442> Ipsa crocos tenues liliaque alba legit. 
<ovid. fast. 4.443> Carpendi studio paulatim longius itur, 
<ovid. fast. 4.444> Et dominam casu nulla secuta comes. 
<ovid. fast. 4.445> Hanc uidet et uisam patruus uelociter aufert 
<ovid. fast. 4.446> Regnaque caeruleis in sua portat equis. 
<ovid. fast. 4.447> Illa quidem clamabat "io, carissima mater, 
<ovid. fast. 4.448> Auferor!", ipsa suos abscideratque sinus: 
<ovid. fast. 4.449> Panditur interea Diti uia, namque diurnum 
<ovid. fast. 4.450> Lumen inadsueti uix patiuntur equi. 
<ovid. fast. 4.451> At, chorus aequalis, cumulatae flore ministrae 
<ovid. fast. 4.452>"Persephone", clamant "ad tua dona ueni." 
<ovid. fast. 4.453> Vt clamata silet, montes ululatibus implent, 
<ovid. fast. 4.454> Et feriunt maesta pectora nuda manu. 
<ovid. fast. 4.455> Attonita est plangore Ceres (modo uenerat Hennam) 
<ovid. fast. 4.456> Nec mora, "me miseram! filia" dixit "ubi es?" 
<ovid. fast. 4.457> Mentis inops rapitur, quales audire solemus 
<ovid. fast. 4.458> Threicias fusis maenadas ire comis. 
<ovid. fast. 4.459> Vt uitulo mugit sua mater ab ubere rapto 
<ovid. fast. 4.460> Et quaerit fetus per nemus omne suos, 
<ovid. fast. 4.461> Sic dea nec retinet gemitus, et concita cursu 
<ovid. fast. 4.462> Fertur, et e campis incipit, Henna, tuis. 
<ovid. fast. 4.463> Inde puellaris nacta est uestigia plantae 
<ovid. fast. 4.464> Et pressam noto pondere uidit humum; 
<ovid. fast. 4.465> Forsitan illa dies erroris summa fuisset, 
<ovid. fast. 4.466> Si non turbassent signa reperta sues. 
<ovid. fast. 4.467> Iamque Leontinos Amenanaque flumina cursu 
<ovid. fast. 4.468> Praeterit et ripas, herbifer Aci, tuas: 
<ovid. fast. 4.469> Praeterit et Cyanen et fontes lenis Anapi 
<ovid. fast. 4.470> Et te, uerticibus non adeunde Gela. 
<ovid. fast. 4.471> Liquerat Ortygien Megareaque Pantagienque, 
<ovid. fast. 4.472> Quaque Symaetheas accipit aequor aquas. 
<ovid. fast. 4.473> Antraque Cyclopum positis exusta caminis, 
<ovid. fast. 4.474> Quique locus curuae nomina falcis habet, 
<ovid. fast. 4.475> Himeraque et Didymen Acragantaque Tauromenumque, 
<ovid. fast. 4.476> Sacrarumque Mylas pascua laeta boum: 
<ovid. fast. 4.477> Hinc Camerinan adit Thapsonque et Heloria tempe, 
<ovid. fast. 4.478> Quaque iacet Zephyro semper apertus Eryx. 
<ovid. fast. 4.479> Iamque Peloriadem Lilybaeaque, iamque Pachynon 
<ovid. fast. 4.480> Lustrarat, terrae cornua prima suae: 
<ovid. fast. 4.481> Quacumque ingreditur, miseris loca cuncta querellis 
<ovid. fast. 4.482> Implet, ut amissum cum gemit ales Ityn. 
<ovid. fast. 4.483> Perque uices modo "Persephone!" modo "filia!" clamat, 
<ovid. fast. 4.484> Clamat et alternis nomen utrumque ciet; 
<ovid. fast. 4.485> Sed neque Persephone Cererem nec filia matrem 
<ovid. fast. 4.486> Audit, et alternis nomen utrumque perit; 
<ovid. fast. 4.487> Vnaque, pastorem uidisset an arua colentem 
<ovid. fast. 4.488> Vox erat "hac gressus ecqua puella tulit?" 
<ovid. fast. 4.489> Iam color unus inest rebus tenebrisque teguntur 
<ovid. fast. 4.490> Omnia, iam uigiles conticuere canes: 
<ovid. fast. 4.491> Alta iacet uasti super ora Typhoeos Aetne, 
<ovid. fast. 4.492> Cuius anhelatis ignibus ardet humus; 
<ovid. fast. 4.493> Illic accendit geminas pro lampade pinus: 
<ovid. fast. 4.494> Hinc Cereris sacris nunc quoque taeda datur. 
<ovid. fast. 4.495> Est specus exesi structura pumicis asper, 
<ovid. fast. 4.496> Non homini regio, non adeunda ferae: 
<ovid. fast. 4.497> Quo simul ac uenit, frenatos curribus angues 
<ovid. fast. 4.498> Iungit et aequoreas sicca pererrat aquas. 
<ovid. fast. 4.499> Effugit et Syrtes et te, Zanclaea Charybdi, 
<ovid. fast. 4.500> Et uos, Nisei, naufraga monstra, canes, 
<ovid. fast. 4.501> Hadriacumque patens late bimaremque Corinthum: 
<ovid. fast. 4.502> Sic uenit ad portus, Attica terra, tuos. 
<ovid. fast. 4.503> Hic primum sedit gelido maestissima saxo: 
<ovid. fast. 4.504> Illud Cecropidae nunc quoque triste uocant. 
<ovid. fast. 4.505> Sub Ioue durauit multis immota diebus, 
<ovid. fast. 4.506> Et lunae patiens et pluuialis aquae. 
<ovid. fast. 4.507> Sors sua cuique loco est: quod nunc Cerealis Eleusin 
<ovid. fast. 4.508> Dicitur, hoc Celei rura fuere senis. 
<ovid. fast. 4.509> Ille domum glandes excussaque mora rubetis 
<ovid. fast. 4.510> Portat et arsuris arida ligna focis. 
<ovid. fast. 4.511> Filia parua duas redigebat monte capellas, 
<ovid. fast. 4.512> Et tener in cunis filius aeger erat. 
<ovid. fast. 4.513>"Mater" ait uirgo (mota est dea nomine matris), 
<ovid. fast. 4.514>"Quid facis in solis incomitata locis?" 
<ovid. fast. 4.515> Perstitit et senior, quamuis onus urget, et orat 
<ovid. fast. 4.516> Tecta suae subeat quantulacumque casae. 
<ovid. fast. 4.517> Illa negat (simularat anum mitraque capillos 
<ovid. fast. 4.518> Presserat); instanti talia dicta refert: 
<ovid. fast. 4.519>"Sospes eas semperque parens; mihi filia rapta est. 
<ovid. fast. 4.520> Heu, melior quanto sors tua sorte mea est!" 
<ovid. fast. 4.521> Dixit, et ut lacrimae (neque enim lacrimare deorum est) 
<ovid. fast. 4.522> Decidit in tepidos lucida gutta sinus. 
<ovid. fast. 4.523> Flent pariter molles animis uirgoque senexque; 
<ovid. fast. 4.524> E quibus haec iusti uerba fuere senis: 
<ovid. fast. 4.525>"Sic tibi, quam raptam quaeris, sit filia sospes; 
<ovid. fast. 4.526> Surge, nec exiguae despice tecta casae." 
<ovid. fast. 4.527> Cui dea "duc" inquit; "scisti qua cogere posses", 
<ovid. fast. 4.528> Seque leuat saxo subsequiturque senem. 
<ovid. fast. 4.529> Dux comiti narrat quam sit sibi filius aeger, 
<ovid. fast. 4.530> Nec capiat somnos inuigiletque malis. 
<ovid. fast. 4.531> Illa soporiferum, paruos initura penates, 
<ovid. fast. 4.532> Colligit agresti lene papauer humo. 
<ovid. fast. 4.533> Dum legit, oblito fertur gustasse palato 
<ovid. fast. 4.534> Longamque imprudens exsoluisse(==EXSOLUISSE) famem; 
<ovid. fast. 4.535> Quae quia principio posuit ieiunia noctis, 
<ovid. fast. 4.536> Tempus habent mystae sidera uisa cibi. 
<ovid. fast. 4.537> Limen ut intrauit, luctus uidet omnia plena; 
<ovid. fast. 4.538> Iam spes in puero nulla salutis erat. 
<ovid. fast. 4.539> Matre salutata (mater Metanira uocatur) 
<ovid. fast. 4.540> Iungere dignata est os puerile suo. 
<ovid. fast. 4.541> Pallor abit, subitasque uident in corpore uires: 
<ovid. fast. 4.542> Tantus caelesti uenit ab ore uigor. 
<ovid. fast. 4.543> Tota domus laeta est, hoc est, materque paterque 
<ovid. fast. 4.544> Nataque: tres illi tota fuere domus. 
<ovid. fast. 4.545> Mox epulas ponunt, liquefacta coagula lacte 
<ovid. fast. 4.546> Pomaque et in ceris aurea mella suis. 
<ovid. fast. 4.547> Abstinet alma Ceres, somnique papauera causas 
<ovid. fast. 4.548> Dat tibi cum tepido lacte bibenda, puer. 
<ovid. fast. 4.549> Noctis erat medium placidique silentia somni: 
<ovid. fast. 4.550> Triptolemum gremio sustulit illa suo, 
<ovid. fast. 4.551> Terque manu permulsit eum, tria carmina dixit, 
<ovid. fast. 4.552> Carmina mortali non referenda sono, 
<ovid. fast. 4.553> Inque foco corpus pueri uiuente fauilla 
<ovid. fast. 4.554> Obruit, humanum purget ut ignis onus. 
<ovid. fast. 4.555> Excutitur somno stulte pia mater, et amens 
<ovid. fast. 4.556>"Quid facis?" exclamat, membraque ab igne rapit. 
<ovid. fast. 4.557> Cui dea "dum non es", dixit "scelerata fuisti: 
<ovid. fast. 4.558> Irrita materno sunt mea dona metu. 
<ovid. fast. 4.559> Iste quidem mortalis erit: sed primus arabit 
<ovid. fast. 4.560> Et seret et culta praemia tollet humo." 
<ovid. fast. 4.561> Dixit et egrediens nubem trahit, inque dracones 
<ovid. fast. 4.562> Transit et aligero tollitur axe Ceres. 
<ovid. fast. 4.563> Sunion expositum Piraeaque tuta recessu 
<ovid. fast. 4.564> Linquit et in dextrum quae iacet ora latus; 
<ovid. fast. 4.565> Hinc init Aegaeum, quo Cycladas aspicit omnes, 
<ovid. fast. 4.566> Ioniumque rapax Icariumque legit, 
<ovid. fast. 4.567> Perque urbes Asiae longum petit Hellespontum, 
<ovid. fast. 4.568> Diuersumque locis alta pererrat iter. 
<ovid. fast. 4.569> Nam modo turilegos Arabas, modo despicit Indos; 
<ovid. fast. 4.570> Hinc Libys, hinc Meroe siccaque terra subest; 
<ovid. fast. 4.571> Nunc adit Hesperios, Rhenum Rhodanumque Padumque 
<ovid. fast. 4.572> Teque, future parens, Thybri, potentis aquae. 
<ovid. fast. 4.573> Quo feror? immensum est erratas dicere terras: 
<ovid. fast. 4.574> Praeteritus Cereri nullus in orbe locus. 
<ovid. fast. 4.575> Errat et in caelo, liquidique immunia ponti 
<ovid. fast. 4.576> Alloquitur gelido proxima signa polo: 
<ovid. fast. 4.577>"Parrhasides stellae, namque omnia nosse potestis, 
<ovid. fast. 4.578> Aequoreas numquam cum subeatis aquas, 
<ovid. fast. 4.579> Persephonen natam miserae monstrate parenti." 
<ovid. fast. 4.580> Dixerat. huic Helice talia uerba refert: 
<ovid. fast. 4.581>"Crimine nox uacua est; Solem de uirgine rapta 
<ovid. fast. 4.582> Consule, qui late facta diurna uidet." 
<ovid. fast. 4.583> Sol aditus "quam quaeris", ait "ne uana labores, 
<ovid. fast. 4.584> Nupta Iouis fratri tertia regna tenet." 
<ovid. fast. 4.585> Questa diu secum, sic est affata Tonantem 
<ovid. fast. 4.586>(Maximaque in uultu signa dolentis erant): 
<ovid. fast. 4.587>"Si memor es de quo mihi sit Proserpina nata 
<ovid. fast. 4.588> Dimidium curae debet habere tuae. 
<ovid. fast. 4.589> Orbe pererrato sola est iniuria facti 
<ovid. fast. 4.590> Cognita: commissi praemia raptor habet. 
<ovid. fast. 4.591> At neque Persephone digna est praedone marito, 
<ovid. fast. 4.592> Nec gener hoc nobis more parandus erat. 
<ovid. fast. 4.593> Quid grauius uictore Gyge captiua tulissem 
<ovid. fast. 4.594> Quam nunc te caeli sceptra tenente tuli? 
<ovid. fast. 4.595> Verum impune ferat, nos haec patiemur inultae; 
<ovid. fast. 4.596> Reddat et emendet facta priora nouis." 
<ovid. fast. 4.597> Iuppiter hanc lenit, factumque excusat amore, 
<ovid. fast. 4.598> Nec gener est nobis ille pudendus ait; 
<ovid. fast. 4.599>"Non ego nobilior: posita est mihi regia caelo, 
<ovid. fast. 4.600> Possidet alter aquas, alter inane chaos. 
<ovid. fast. 4.601> Sed si forte tibi non est mutabile pectus 
<ovid. fast. 4.602> Statque semel iuncti rumpere uincla tori, 
<ovid. fast. 4.603> Hoc quoque temptemus, siquidem ieiuna remansit; 
<ovid. fast. 4.604> Si minus, inferni coniugis uxor erit." 
<ovid. fast. 4.605> Tartara iussus adit sumptis Caducifer alis, 
<ovid. fast. 4.606> Speque redit citius uisaque certa refert: 
<ovid. fast. 4.607>"Rapta tribus" dixit "soluit ieiunia granis, 
<ovid. fast. 4.608> Punica quae lento cortice poma tegunt." 
<ovid. fast. 4.609> Non secus indoluit quam si modo rapta fuisset 
<ovid. fast. 4.610> Maesta parens, longa uixque refecta mora est. 
<ovid. fast. 4.611> Atque ita "nec nobis caelum est habitabile" dixit; 
<ovid. fast. 4.612>"Taenaria recipi me quoque ualle iube." 
<ovid. fast. 4.613> Et factura fuit, pactus nisi Iuppiter esset 
<ovid. fast. 4.614> Bis tribus ut caelo mensibus illa foret. 
<ovid. fast. 4.615> Tum demum uultumque Ceres animumque recepit 
<ovid. fast. 4.616> Imposuitque suae spicea serta comae: 
<ovid. fast. 4.617> Largaque prouenit cessatis messis in aruis, 
<ovid. fast. 4.618> Et uix congestas area cepit opes. 
<ovid. fast. 4.619> Alba decent Cererem: uestes Cerialibus albas 
<ovid. fast. 4.620> Sumite; nunc pulli uelleris usus abest. 
<ovid. fast. 4.621> Occupat Apriles Idus cognomine Victor 
<ovid. fast. 4.622> Iuppiter: hac illi sunt data templa die. 
<ovid. fast. 4.623> Hac quoque, ni fallor, populo dignissima nostro 
<ovid. fast. 4.624> Atria Libertas coepit habere sua. 
<ovid. fast. 4.625> Luce secutura tutos pete, nauita, portus: 
<ovid. fast. 4.626> Ventus ab occasu grandine mixtus erit. 
<ovid. fast. 4.627> Scilicet ut fuerit, tamen hac Mutinensia Caesar 
<ovid. fast. 4.628> Grandine militia perculit arma sua. 
<ovid. fast. 4.629> Tertia post Veneris cum lux surrexerit Idus, 
<ovid. fast. 4.630> Pontifices, forda sacra litate boue. 
<ovid. fast. 4.631> Forda ferens bos est fecundaque dicta ferendo: 
<ovid. fast. 4.632> Hinc etiam fetus nomen habere putant. 
<ovid. fast. 4.633> Nunc grauidum pecus est, grauidae quoque semine terrae: 
<ovid. fast. 4.634> Telluri plenae uictima plena datur. 
<ovid. fast. 4.635> Pars cadit arce Iouis, ter denas curia uaccas 
<ovid. fast. 4.636> Accipit et largo sparsa cruore madet. 
<ovid. fast. 4.637> Ast ubi uisceribus uitulos rapuere ministri, 
<ovid. fast. 4.638> Sectaque fumosis exta dedere focis, 
<ovid. fast. 4.639> Igne cremat uitulos quae natu maxima Virgo est, 
<ovid. fast. 4.640> Luce Palis populos purget ut ille cinis. 
<ovid. fast. 4.641> Rege Numa, fructu non respondente labori, 
<ovid. fast. 4.642> Irrita decepti uota colentis erant. 
<ovid. fast. 4.643> Nam modo siccus erat gelidis Aquilonibus annus, 
<ovid. fast. 4.644> Nunc ager assidua luxuriabat aqua; 
<ovid. fast. 4.645> Saepe Ceres primis dominum fallebat in herbis, 
<ovid. fast. 4.646> Et leuis obsesso stabat auena solo, 
<ovid. fast. 4.647> Et pecus ante diem partus edebat acerbos, 
<ovid. fast. 4.648> Agnaque nascendo saepe necabat ouem. 
<ovid. fast. 4.649> Silua uetus nullaque diu uiolata securi 
<ovid. fast. 4.650> Stabat, Maenalio sacra relicta deo: 
<ovid. fast. 4.651> Ille dabat tacitis animo responsa quieto 
<ovid. fast. 4.652> Noctibus; hic geminas rex Numa mactat oues. 
<ovid. fast. 4.653> Prima cadit Fauno, leni cadit altera Somno 
<ovid. fast. 4.654> Sternitur in duro uellus utrumque solo. 
<ovid. fast. 4.655> Bis caput intonsum fontana spargitur unda, 
<ovid. fast. 4.656> Bis sua faginea tempora fronde premit. 
<ovid. fast. 4.657> Vsus abest Veneris, nec fas animalia mensis 
<ovid. fast. 4.658> Ponere, nec digitis anulus ullus inest; 
<ovid. fast. 4.659> Veste rudi tectus supra noua uellera corpus 
<ovid. fast. 4.660> Ponit, adorato per sua uerba deo. 
<ovid. fast. 4.661> Interea placidam redimita papauere frontem 
<ovid. fast. 4.662> Nox uenit, et secum somnia nigra trahit; 
<ovid. fast. 4.663> Faunus adest, ouiumque premens pede uellera duro 
<ovid. fast. 4.664> Edidit a dextro talia uerba toro: 
<ovid. fast. 4.665>"Morte boum tibi, rex, Tellus placanda duarum: 
<ovid. fast. 4.666> Det sacris animas una iuuenca duas." 
<ovid. fast. 4.667> Excutitur terrore quies: Numa uisa reuoluit, 
<ovid. fast. 4.668> Et secum ambages caecaque iussa refert. 
<ovid. fast. 4.669> Expedit errantem nemori gratissima coniunx 
<ovid. fast. 4.670> Et dixit "grauidae posceris exta bouis." 
<ovid. fast. 4.671> Exta bouis grauidae dantur; fecundior annus 
<ovid. fast. 4.672> Prouenit, et fructum terra pecusque ferunt. 
<ovid. fast. 4.673> Hanc quondam Cytherea diem properantius ire 
<ovid. fast. 4.674> Iussit et admissos praecipitauit equos, 
<ovid. fast. 4.675> Vt titulum imperii cum primum luce sequenti 
<ovid. fast. 4.676> Augusto iuueni prospera bella darent. 
<ovid. fast. 4.677> Sed iam praeteritas quartus tibi Lucifer Idus 
<ovid. fast. 4.678> Respicit; hac Hyades Dorida nocte tenent. 
<ovid. fast. 4.679> Tertia post Hyadas cum lux erit orta remotas, 
<ovid. fast. 4.680> Carcere partitos Circus habebit equos. 
<ovid. fast. 4.681> Cur igitur missae uinctis ardentia taedis 
<ovid. fast. 4.682> Terga ferant uulpes causa docenda mihi est. 
<ovid. fast. 4.683> Frigida Carseolis nec oliuis apta ferendis 
<ovid. fast. 4.684> Terra, sed ad segetes ingeniosus ager; 
<ovid. fast. 4.685> Hac ego Paelignos, natalia rura, petebam, 
<ovid. fast. 4.686> Parua, sed assiduis obuia semper aquis. 
<ovid. fast. 4.687> Hospitis antiqui solitas intrauimus aedes; 
<ovid. fast. 4.688> Dempserat emeritis iam iuga Phoebus equis. 
<ovid. fast. 4.689> Is mihi multa quidem, sed et haec narrare solebat, 
<ovid. fast. 4.690> Vnde meum praesens instrueretur opus: 
<ovid. fast. 4.691>"Hoc" ait "in campo" (campumque ostendit) "habebat 
<ovid. fast. 4.692> Rus breue cum duro parca colona uiro. 
<ovid. fast. 4.693> Ille suam peragebat humum, siue usus aratri, 
<ovid. fast. 4.694> Seu curuae falcis, siue bidentis erat; 
<ovid. fast. 4.695> Haec modo uerrebat stantem tibicine uillam, 
<ovid. fast. 4.696> Nunc matris plumis oua fouenda dabat, 
<ovid. fast. 4.697> Aut uirides maluas aut fungos colligit albos 
<ovid. fast. 4.698> Aut humilem grato calfacit igne focum; 
<ovid. fast. 4.699> Et tamen assiduis exercet bracchia telis, 
<ovid. fast. 4.700> Aduersusque minas frigoris arma parat. 
<ovid. fast. 4.701> Filius huius erat primo lasciuus in aeuo, 
<ovid. fast. 4.702> Addideratque annos ad duo lustra duos. 
<ovid. fast. 4.703> Is capit extremi uulpem conualle salicti: 
<ovid. fast. 4.704> Abstulerat multas illa cohortis aues. 
<ovid. fast. 4.705> Captiuam stipula fenoque inuoluit et ignes 
<ovid. fast. 4.706> Admouet: urentes effugit illa manus: 
<ovid. fast. 4.707> Qua fugit, incendit uestitos messibus agros; 
<ovid. fast. 4.708> Damnosis uires ignibus aura dabat. 
<ovid. fast. 4.709> Factum abiit, monimenta manent: *nam dicere certam* 
<ovid. fast. 4.710> Nunc quoque lex uulpem Carseolana uetat, 
<ovid. fast. 4.711> Vtque luat poenas, gens haec Cerialibus ardet, 
<ovid. fast. 4.712> Quoque modo segetes perdidit ipsa perit." 
<ovid. fast. 4.713> Proxima cum ueniet terras uisura patentes 
<ovid. fast. 4.714> Memnonis in roseis lutea mater equis, 
<ovid. fast. 4.715> De duce lanigeri pecoris, qui prodidit Hellen, 
<ovid. fast. 4.716> Sol abit: egresso uictima maior adest. 
<ovid. fast. 4.717> Vacca sit an taurus non est cognoscere promptum: 
<ovid. fast. 4.718> Pars prior apparet, posteriora latent. 
<ovid. fast. 4.719> Seu tamen est taurus siue est hoc femina signum, 
<ovid. fast. 4.720> Iunone inuita munus amoris habet. 
<ovid. fast. 4.721> Nox abiit, oriturque aurora: Parilia poscor; 
<ovid. fast. 4.722> Non poscor frustra, si fauet alma Pales. 
<ovid. fast. 4.723> Alma Pales, faueas pastoria sacra canenti, 
<ovid. fast. 4.724> Prosequor officio si tua festa meo. 
<ovid. fast. 4.725> Certe ego de uitulo cinerem stipulasque fabales 
<ovid. fast. 4.726> Saepe tuli plena, februa tosta, manu; 
<ovid. fast. 4.727> Certe ego transilui positas ter in ordine flammas, 
<ovid. fast. 4.728> Vdaque roratas laurea misit aquas. 
<ovid. fast. 4.729> Mota dea est, operique fauet. naualibus exit 
<ovid. fast. 4.730> Puppis; habent uentos iam mea uela suos. 
<ovid. fast. 4.731> I, pete uirginea, populus, suffimen ab ara; 
<ovid. fast. 4.732> Vesta dabit, Vestae munere purus eris. 
<ovid. fast. 4.733> Sanguis equi suffimen erit uitulique fauilla, 
<ovid. fast. 4.734> Tertia res durae culmen inane fabae. 
<ovid. fast. 4.735> Pastor, oues saturas ad prima crepuscula lustra: 
<ovid. fast. 4.736> Vnda prius spargat, uirgaque uerrat humum; 
<ovid. fast. 4.737> Frondibus et fixis decorentur ouilia ramis, 
<ovid. fast. 4.738> Et tegat ornatas longa corona fores. 
<ovid. fast. 4.739> Caerulei fiant puro de sulpure fumi, 
<ovid. fast. 4.740> Tactaque fumanti sulpure balet ouis. 
<ovid. fast. 4.741> Vre mares oleas taedamque herbasque Sabinas, 
<ovid. fast. 4.742> Et crepet in mediis laurus adusta focis; 
<ovid. fast. 4.743> Libaque de milio milii fiscella sequatur: 
<ovid. fast. 4.744> Rustica praecipue est hoc dea laeta cibo. 
<ovid. fast. 4.745> Adde dapes mulctramque suas, dapibusque resectis 
<ovid. fast. 4.746> Siluicolam tepido lacte precare Palem. 
<ovid. fast. 4.747>"Consule" dic "pecori pariter pecorisque magistris: 
<ovid. fast. 4.748> Effugiat stabulis noxa repulsa meis. 
<ovid. fast. 4.749> Siue sacro paui, sediue sub arbore sacra 
<ovid. fast. 4.750> Pabulaque e bustis inscia carpsit ouis, 
<ovid. fast. 4.751> Si nemus intraui uetitum, nostrisue fugatae 
<ovid. fast. 4.752> Sunt oculis nymphae semicaperque deus; 
<ovid. fast. 4.753> Si mea falx ramo lucum spoliauit opaco, 
<ovid. fast. 4.754> Vnde data est aegrae fiscina frondis oui, 
<ovid. fast. 4.755> Da ueniam culpae: nec, dum degrandinat, obsit 
<ovid. fast. 4.756> Agresti fano supposuisse pecus. 
<ovid. fast. 4.757> Nec noceat turbasse lacus: ignoscite, nymphae, 
<ovid. fast. 4.758> Mota quod obscuras ungula fecit aquas. 
<ovid. fast. 4.759> Tu, dea, pro nobis fontes fontanaque placa 
<ovid. fast. 4.760> Numina, tu sparsos per nemus omne deos. 
<ovid. fast. 4.761> Nec dryadas nec nos uideamus labra Dianae 
<ovid. fast. 4.762> Nec Faunum, medio cum premit arua die. 
<ovid. fast. 4.763> Pelle procul morbos; ualeant hominesque gregesque, 
<ovid. fast. 4.764> Et ualeant uigiles, prouida turba, canes. 
<ovid. fast. 4.765> Neue minus multos redigam quam mane fuerunt, 
<ovid. fast. 4.766> Neue gemam referens uellera rapta lupo. 
<ovid. fast. 4.767> Absit iniqua fames: herbae frondesque supersint, 
<ovid. fast. 4.768> Quaeque lauent artus quaeque bibantur aquae. 
<ovid. fast. 4.769> Vbera plena premam, referat mihi caseus aera, 
<ovid. fast. 4.770> Dentque uiam liquido uimina rara sero; 
<ovid. fast. 4.771> Sitque salax aries, conceptaque semina coniunx 
<ovid. fast. 4.772> Reddat, et in stabulo multa sit agna meo; 
<ovid. fast. 4.773> Lanaque proueniat nullas laesura puellas, 
<ovid. fast. 4.774> Mollis et ad teneras quamlibet apta manus. 
<ovid. fast. 4.775> Quae precor, eueniant, et nos faciamus ad annum 
<ovid. fast. 4.776> Pastorum dominae grandia liba Pali." 
<ovid. fast. 4.777> His dea placanda est: haec tu conuersus ad ortus 
<ovid. fast. 4.778> Dic quater et uiuo perlue rore manus. 
<ovid. fast. 4.779> Tum licet apposita, ueluti cratere, camella 
<ovid. fast. 4.780> Lac niueum potes purpureamque sapam; 
<ovid. fast. 4.781> Moxque per ardentes stipulae crepitantis aceruos 
<ovid. fast. 4.782> Traicias celeri strenua membra pede. 
<ovid. fast. 4.783> Expositus mos est; moris mihi restat origo: 
<ovid. fast. 4.784> Turba facit dubium coeptaque nostra tenet. 
<ovid. fast. 4.785> Omnia purgat edax ignis uitiumque metallis 
<ovid. fast. 4.786> Excoquit: idcirco cum duce purgat oues? 
<ovid. fast. 4.787> An, quia cunctarum contraria semina rerum 
<ovid. fast. 4.788> Sunt duo discordes, ignis et unda, dei, 
<ovid. fast. 4.789> Iunxerunt elementa patres, aptumque putarunt 
<ovid. fast. 4.790> Ignibus et sparsa tangere corpus aqua? 
<ovid. fast. 4.791> An, quod in his uitae causa est, haec perdidit exul, 
<ovid. fast. 4.792> His noua fit coniunx, haec duo magna putant? 
<ovid. fast. 4.793> Vix equidem credo: sunt qui Phaethonta referri 
<ovid. fast. 4.794> Credant et nimias Deucalionis aquas. 
<ovid. fast. 4.795> Pars quoque, cum saxis pastores saxa feribant, 
<ovid. fast. 4.796> Scintillam subito prosiluisse ferunt; 
<ovid. fast. 4.797> Prima quidem periit, stipulis excepta secunda est: 
<ovid. fast. 4.798> Hoc argumentum flamma Parilis habet? 
<ovid. fast. 4.799> An magis hunc morem pietas Aeneia fecit, 
<ovid. fast. 4.800> Innocuum uicto cui dedit ignis iter? 
<ovid. fast. 4.801> Num tamen est uero propius, cum condita Roma est, 
<ovid. fast. 4.802> Transferri iussos in noua tecta Lares, 
<ovid. fast. 4.803> Mutantesque domum tectis agrestibus ignem 
<ovid. fast. 4.804> Et cessaturae supposuisse casae, 
<ovid. fast. 4.805> Per flammas saluisse pecus, saluisse colonos? 
<ovid. fast. 4.806> Quod fit natali nunc quoque, Roma, tuo. 
<ovid. fast. 4.807> Ipse locum casus uati facit: Vrbis origo 
<ovid. fast. 4.808> Venit; ades factis, magne Quirine, tuis. 
<ovid. fast. 4.809> Iam luerat poenas frater Numitoris, et omne 
<ovid. fast. 4.810> Pastorum gemino sub duce uulgus erat; 
<ovid. fast. 4.811> Contrahere agrestes et moenia ponere utrique 
<ovid. fast. 4.812> Conuenit: ambigitur moenia ponat uter. 
<ovid. fast. 4.813>"Nil opus est" dixit "certamine" Romulus "ullo; 
<ovid. fast. 4.814> Magna fides auium est: experiamur aues." 
<ovid. fast. 4.815> Res placet: alter init nemorosi saxa Palati; 
<ovid. fast. 4.816> Alter Auentinum mane cacumen init. 
<ovid. fast. 4.817> Sex Remus, hic uolucres bis sex uidet ordine; pacto 
<ovid. fast. 4.818> Statur, et arbitrium Romulus urbis habet. 
<ovid. fast. 4.819> Apta dies legitur qua moenia signet aratro: 
<ovid. fast. 4.820> Sacra Palis suberant; inde mouetur opus. 
<ovid. fast. 4.821> Fossa fit ad solidum, fruges iaciuntur in ima 
<ovid. fast. 4.822> Et de uicino terra petita solo; 
<ovid. fast. 4.823> Fossa repletur humo, plenaeque imponitur ara, 
<ovid. fast. 4.824> Et nouus accenso fungitur igne focus. 
<ovid. fast. 4.825> Inde premens stiuam designat moenia sulco; 
<ovid. fast. 4.826> Alba iugum niueo cum boue uacca tulit. 
<ovid. fast. 4.827> Vox fuit haec regis: "condenti, Iuppiter, urbem, 
<ovid. fast. 4.828> Et genitor Mauors Vestaque mater, ades, 
<ovid. fast. 4.829> Quosque pium est adhibere deos, aduertite cuncti: 
<ovid. fast. 4.830> Auspicibus uobis hoc mihi surgat opus. 
<ovid. fast. 4.831> Longa sit huic aetas dominaeque potentia terrae, 
<ovid. fast. 4.832> Sitque sub hac oriens occiduusque dies." 
<ovid. fast. 4.833> Ille precabatur, tonitru dedit omina laeuo 
<ovid. fast. 4.834> Iuppiter, et laeuo fulmina missa polo. 
<ovid. fast. 4.835> Augurio laeti iaciunt fundamina ciues, 
<ovid. fast. 4.836> Et nouus exiguo tempore murus erat. 
<ovid. fast. 4.837> Hoc Celer urget opus, quem Romulus ipse uocarat, 
<ovid. fast. 4.838>"Sint"que, "Celer, curae" dixerat "ista tuae, 
<ovid. fast. 4.839> Neue quis aut muros aut factam uomere fossam 
<ovid. fast. 4.840> Transeat; audentem talia dede neci." 
<ovid. fast. 4.841> Quod Remus ignorans humiles contemnere muros 
<ovid. fast. 4.842> Coepit, et "his populus" dicere "tutus erit?" 
<ovid. fast. 4.843> Nec mora, transiluit: rutro Celer occupat ausum; 
<ovid. fast. 4.844> Ille premit duram sanguinulentus humum. 
<ovid. fast. 4.845> Haec ubi rex didicit, lacrimas introrsus obortas 
<ovid. fast. 4.846> Deuorat et clausum pectore uulnus habet. 
<ovid. fast. 4.847> Flere palam non uult exemplaque fortia seruat, 
<ovid. fast. 4.848>"Sic"que "meos muros transeat hostis" ait. 
<ovid. fast. 4.849> Dat tamen exsequias; nec iam suspendere fletum 
<ovid. fast. 4.850> Sustinet, et pietas dissimulata patet; 
<ovid. fast. 4.851> Osculaque applicuit posito suprema feretro, 
<ovid. fast. 4.852> Atque ait "inuito frater adempte, uale", 
<ovid. fast. 4.853> Arsurosque artus unxit: fecere, quod ille, 
<ovid. fast. 4.854> Faustulus et maestas Acca soluta comas. 
<ovid. fast. 4.855> Tum iuuenem nondum facti fleuere Quirites; 
<ovid. fast. 4.856> Vltima plorato subdita flamma rogo est. 
<ovid. fast. 4.857> Vrbs oritur (quis tunc hoc ulli credere posset?) 
<ovid. fast. 4.858> Victorem terris impositura pedem. 
<ovid. fast. 4.859> Cuncta regas et sis magno sub Caesare semper, 
<ovid. fast. 4.860> Saepe etiam plures nominis huius habe; 
<ovid. fast. 4.861> Et, quotiens steteris domito sublimis in orbe, 
<ovid. fast. 4.862> Omnia sint umeris inferiora tuis. 
<ovid. fast. 4.863> Dicta Pales nobis: idem Vinalia dicam. 
<ovid. fast. 4.864> Vna tamen media est inter utramque dies. 
<ovid. fast. 4.865> Numina, uulgares, Veneris celebrate, puellae: 
<ovid. fast. 4.866> Multa professarum quaestibus apta Venus. 
<ovid. fast. 4.867> Poscite ture dato formam populique fauorem, 
<ovid. fast. 4.868> Poscite blanditias dignaque uerba ioco; 
<ovid. fast. 4.869> Cumque sua dominae date grata sisymbria myrto 
<ovid. fast. 4.870> Tectaque composita iuncea uincla rosa. 
<ovid. fast. 4.871> Templa frequentari Collinae proxima portae 
<ovid. fast. 4.872> Nunc decet; a Siculo nomina colle tenent, 
<ovid. fast. 4.873> Vtque Syracusas Arethusidas abstulit armis 
<ovid. fast. 4.874> Claudius et bello te quoque cepit, Eryx, 
<ovid. fast. 4.875> Carmine uiuacis Venus est translata Sibyllae, 
<ovid. fast. 4.876> Inque suae stirpis maluit urbe coli. 
<ovid. fast. 4.877> Cur igitur Veneris festum Vinalia dicant 
<ovid. fast. 4.878> Quaeritis, et quare sit Iouis ista dies? 
<ovid. fast. 4.879> Turnus an Aeneas Latiae gener esset Amatae 
<ovid. fast. 4.880> Bellum erat: Etruscas Turnus adorat opes. 
<ovid. fast. 4.881> Clarus erat sumptisque ferox Mezentius armis, 
<ovid. fast. 4.882> Et uel equo magnus uel pede maior erat; 
<ovid. fast. 4.883> Quem Rutuli Turnusque suis asciscere temptat 
<ovid. fast. 4.884> Partibus. haec contra dux ita Tuscus ait: 
<ovid. fast. 4.885>"Stat mihi non paruo uirtus mea: uulnera testor 
<ovid. fast. 4.886> Armaque, quae sparsi sanguine saepe meo. 
<ovid. fast. 4.887> Qui petis auxilium, non grandia diuide mecum 
<ovid. fast. 4.888> Praemia, de lacubus proxima musta tuis. 
<ovid. fast. 4.889> Nulla mora est operae: uestrum est dare, uincere nostrum. 
<ovid. fast. 4.890> Quam uelit Aeneas ista negata mihi!" 
<ovid. fast. 4.891> Adnuerant Rutuli. Mezentius induit arma, 
<ovid. fast. 4.892> Induit Aeneas alloquiturque Iouem: 
<ovid. fast. 4.893>"Hostica Tyrrheno uota est uindemia regi: 
<ovid. fast. 4.894> Iuppiter, e Latio palmite musta feres." 
<ovid. fast. 4.895> Vota ualent meliora: cadit Mezentius ingens 
<ovid. fast. 4.896> Atque indignanti pectore plangit humum. 
<ovid. fast. 4.897> Venerat Autumnus calcatis sordidus uuis: 
<ovid. fast. 4.898> Redduntur merito debita uina Ioui. 
<ovid. fast. 4.899> Dicta dies hinc est Vinalia; Iuppiter illa 
<ovid. fast. 4.900> Vindicat, et festis gaudet inesse suis. 
<ovid. fast. 4.901> Sex ubi, quae restant, luces Aprilis habebit, 
<ovid. fast. 4.902> In medio cursu tempora ueris erunt, 
<ovid. fast. 4.903> Et frustra pecudem quaeres Athamantidos Helles, 
<ovid. fast. 4.904> Signaque dant imbres, exoriturque Canis. 
<ovid. fast. 4.905> Hac mihi Nomento Romam cum luce redirem, 
<ovid. fast. 4.906> Obstitit in media candida turba uia: 
<ovid. fast. 4.907> Flamen in antiquae lucum Robiginis ibat, 
<ovid. fast. 4.908> Exta canis flammis, exta daturus ouis. 
<ovid. fast. 4.909> Protinus accessi, ritus ne nescius essem; 
<ovid. fast. 4.910> Edidit haec flamen uerba, Quirine, tuus: 
<ovid. fast. 4.911>"Aspera Robigo, parcas Cerialibus herbis, 
<ovid. fast. 4.912> Et tremat in summa leue cacumen humo. 
<ovid. fast. 4.913> Tu sata sideribus caeli nutrita secundi 
<ovid. fast. 4.914> Crescere, dum fiant falcibus apta, sinas. 
<ovid. fast. 4.915> Vis tua non leuis est: quae tu frumenta notasti, 
<ovid. fast. 4.916> Maestus in amissis illa colonus habet; 
<ovid. fast. 4.917> Nec uenti tantum Cereri nocuere nec imbres, 
<ovid. fast. 4.918> Nec sic marmoreo pallet adusta gelu, 
<ovid. fast. 4.919> Quantum si culmos Titan incalfacit udos: 
<ovid. fast. 4.920> Tum locus est irae, diua timenda, tuae. 
<ovid. fast. 4.921> Parce, precor, scabrasque manus a messibus aufer, 
<ovid. fast. 4.922> Neue noce cultis; posse nocere sat est. 
<ovid. fast. 4.923> Nec teneras segetes, sed durum amplectere ferrum, 
<ovid. fast. 4.924> Quodque potest alios perdere perde prior. 
<ovid. fast. 4.925> Vtilius gladios et tela nocentia carpes: 
<ovid. fast. 4.926> Nil opus est illis; otia mundus agit. 
<ovid. fast. 4.927> Sarcula nunc durusque bidens et uomer aduncus, 
<ovid. fast. 4.928> Ruris opes, niteant; inquinet arma situs, 
<ovid. fast. 4.929> Conatusque aliquis uagina ducere ferrum 
<ovid. fast. 4.930> Astrictum longa sentiat esse mora. 
<ovid. fast. 4.931> At tu ne uiola Cererem, semperque colonus 
<ovid. fast. 4.932> Absenti possit soluere uota tibi." 
<ovid. fast. 4.933> Dixerat; a dextra uillis mantele solutis 
<ovid. fast. 4.934> Cumque meri patera turis acerra fuit. 
<ovid. fast. 4.935> Tura focis uinumque dedit fibrasque bidentis 
<ovid. fast. 4.936> Turpiaque obscenae (uidimus) exta canis. 
<ovid. fast. 4.937> Tum mihi "cur detur sacris noua uictima quaeris?" 
<ovid. fast. 4.938>(Quaesieram) "causam percipe" flamen ait. 
<ovid. fast. 4.939>"Est Canis, Icarium dicunt, quo sidere moto 
<ovid. fast. 4.940> Tosta sitit tellus praecipiturque seges: 
<ovid. fast. 4.941> Pro cane sidereo canis hic imponitur arae, 
<ovid. fast. 4.942> Et quare fiat nil nisi nomen habet." 
<ovid. fast. 4.943> Cum Phrygis Assaraci Tithonia fratre relicto 
<ovid. fast. 4.944> Sustulit immenso ter iubar orbe suum, 
<ovid. fast. 4.945> Mille uenit uariis florum dea nexa coronis; 
<ovid. fast. 4.946> Scaena ioci morem liberioris habet. 
<ovid. fast. 4.947> Exit et in Maias sacrum Florale kalendas: 
<ovid. fast. 4.948> Tunc repetam, nunc me grandius urget opus. 
<ovid. fast. 4.949> Aufer, Vesta, diem: cognati Vesta recepta est 
<ovid. fast. 4.950> Limine; sic iusti constituere patres. 
<ovid. fast. 4.951> Phoebus habet partem: Vestae pars altera cessit: 
<ovid. fast. 4.952> Quod superest illis, tertius ipse tenet. 
<ovid. fast. 4.953> State Palatinae laurus, praetextaque quercu 
<ovid. fast. 4.954> Stet domus: aeternos tres habet una deos. 
<ovid. fast. 5.1> Quaeritis unde putem Maio data nomina mensi? 
<ovid. fast. 5.2> Non satis est liquido cognita causa mihi. 
<ovid. fast. 5.3> Vt stat et incertus qua sit sibi nescit eundum, 
<ovid. fast. 5.4> Cum uidet es(==E+S) omni parte, uiator, iter, 
<ovid. fast. 5.5> Sic, quia posse datur diuersas reddere causa 
<ovid. fast. 5.6> Qua ferar ignoro, copiaque ipsa nocet. 
<ovid. fast. 5.7> Dicite, quae fontes Aganippidos Hippocrenes, 
<ovid. fast. 5.8> Grata Medusaei signa, tenetis, equi. 
<ovid. fast. 5.9> Dissensere deae; quarum Polyhymnia coepit 
<ovid. fast. 5.10> Prima (silent aliae, dictaque mente notant): 
<ovid. fast. 5.11>"Post chaos ut primum data sunt tria corpora mundo 
<ovid. fast. 5.12> Inque nouas species omne recessit opus, 
<ovid. fast. 5.13> Pondere terra suo subsedit et aequora traxit: 
<ovid. fast. 5.14> At caelum leuitas in loca summa tulit; 
<ovid. fast. 5.15> Sol quoque cum stellis nulla grauitate retentus 
<ovid. fast. 5.16> Et uos, Lunares, exsiluistis, equi. 
<ovid. fast. 5.17> Sed neque terra diu caelo, nec cetera Phoebo 
<ovid. fast. 5.18> Sidera cedebant: par erat omnis honos. 
<ovid. fast. 5.19> Saepe aliquis solio, quod tu, Saturne, tenebas, 
<ovid. fast. 5.20> Ausus de media plebe sedere deus: 
<ovid. fast. 5.21> Nec latus Oceano quisquam deus aduena iunxit, 
<ovid. fast. 5.22> Et Themis extremo saepe recepta loco est, 
<ovid. fast. 5.23> Donec Honor placidoque decens Reuerentia uultu 
<ovid. fast. 5.24> Corpora legitimis imposuere toris. 
<ovid. fast. 5.25> Hinc sata Maiestas, hos est dea censa parentes, 
<ovid. fast. 5.26> Quaque die partu est edita, magna fuit. 
<ovid. fast. 5.27> Nec mora, consedit medio sublimis Olympo 
<ovid. fast. 5.28> Aurea, purpureo conspicienda sinu; 
<ovid. fast. 5.29> Consedere simul Pudor et Metus. omne uideres 
<ovid. fast. 5.30> Numen ad hanc uultus composuisse suos. 
<ovid. fast. 5.31> Protinus intrauit mentes suspectus honorum: 
<ovid. fast. 5.32> Fit pretium dignis, nec sibi quisque placet. 
<ovid. fast. 5.33> Hic status in caelo multos permansit in annos, 
<ovid. fast. 5.34> Dum senior fatis excidit arce deus. 
<ovid. fast. 5.35> Terra feros partus, immania monstra, Gigantas 
<ovid. fast. 5.36> Edidit ausuros in Iouis ire domum. 
<ovid. fast. 5.37> Mille manus illis dedit et pro cruribus angues, 
<ovid. fast. 5.38> Atque ait; In magnos arma mouete deos. 
<ovid. fast. 5.39> Exstruere hi montes ad sidera summa parabant 
<ovid. fast. 5.40> Et magnum bello sollicitare Iouem; 
<ovid. fast. 5.41> Fulmina de caeli iaculatus Iuppiter arce 
<ovid. fast. 5.42> Vertit in auctores pondera uasta suos. 
<ovid. fast. 5.43> His bene Maiestas armis defensa deorum 
<ovid. fast. 5.44> Restat, et ex illo tempore culta manet. 
<ovid. fast. 5.45> Assidet inde Ioui, Iouis est fidissima custos, 
<ovid. fast. 5.46> Et praestat sine ui sceptra timenda Ioui. 
<ovid. fast. 5.47> Venit et in terras: coluerunt Romulus illam 
<ovid. fast. 5.48> Et Numa, mox alii, tempore quisque suo. 
<ovid. fast. 5.49> Illa patres in honore pio matresque tuetur, 
<ovid. fast. 5.50> Illa comes pueris uirginibusque uenit; 
<ovid. fast. 5.51> Illa datos fasces commendat eburque curule, 
<ovid. fast. 5.52> Illa coronatis alta triumphat equis." 
<ovid. fast. 5.53> Finierat uoces Polyhymnia: dicta probarunt 
<ovid. fast. 5.54> Clioque et curuae scita Thalia lyrae. 
<ovid. fast. 5.55> Excipit Vranie: fecere silentia cunctae, 
<ovid. fast. 5.56> Et uox audiri nulla, nisi illa, potest. 
<ovid. fast. 5.57>"Magna fuit quondam capitis reuerentia cani, 
<ovid. fast. 5.58> Inque suo pretio ruga senilis erat. 
<ovid. fast. 5.59> Martis opus iuuenes animosaque bella gerebant 
<ovid. fast. 5.60> Et pro dis aderant in statione suis; 
<ovid. fast. 5.61> Viribus illa minor nec habendis utilis armis 
<ovid. fast. 5.62> Consilio patriae saepe ferebat opem; 
<ovid. fast. 5.63> Nec nisi post annos patuit tunc curia seros, 
<ovid. fast. 5.64> Nomen et aetatis mite senatus habet. 
<ovid. fast. 5.65> Iura dabat populo senior, finitaque certis 
<ovid. fast. 5.66> Legibus est aetas unde petatur honor, 
<ovid. fast. 5.67> Et medius iuuenum, non indignantibus ipsis, 
<ovid. fast. 5.68> Ibat, et interior, si comes unus erat. 
<ovid. fast. 5.69> Verba quis auderet coram sene digna rubore 
<ovid. fast. 5.70> Dicere? censuram longa senecta dabat. 
<ovid. fast. 5.71> Romulus hoc uidit selectaque pectora patres 
<ovid. fast. 5.72> Dixit: ad hos urbis summa relata nouae. 
<ovid. fast. 5.73> Hinc sua maiores tribuisse uocabula Maio 
<ovid. fast. 5.74> Tangor, et aetati consuluisse suae. 
<ovid. fast. 5.75> Et Numitor dixisse potest "da, Romule, mensem 
<ovid. fast. 5.76> Hunc senibus", nec auum sustinuisse nepos. 
<ovid. fast. 5.77> Nec leue propositi pignus successor honoris 
<ovid. fast. 5.78> Iunius, a iuuenum nomine dictus, habet." 
<ovid. fast. 5.79> Tunc sic, neglectos hedera redimita capillos, 
<ovid. fast. 5.80> Prima sui coepit Calliopea chori: 
<ovid. fast. 5.81>"Duxerat Oceanus quondam Titanida Tethyn, 
<ovid. fast. 5.82> Qui terram liquidis, qua patet, ambit aquis; 
<ovid. fast. 5.83> Hinc sata Pleione cum caelifero Atlante 
<ovid. fast. 5.84> Iungitur, ut fama est, Pleiadasque parit. 
<ovid. fast. 5.85> Quarum Maia suas forma superasse sorores 
<ovid. fast. 5.86> Traditur et summo concubuisse Ioui. 
<ovid. fast. 5.87> Haec enixa iugo cupressiferae Cyllenes 
<ovid. fast. 5.88> Aetherium uolucri qui pede carpit iter; 
<ovid. fast. 5.89> Arcades hunc Ladonque rapax et Maenalos ingens 
<ovid. fast. 5.90> Rite colunt, luna credita terra prior. 
<ovid. fast. 5.91> Exul ab Arcadia Latios Euander in agros 
<ovid. fast. 5.92> Venerat, impositos attuleratque deos. 
<ovid. fast. 5.93> Hic, ubi nunc Roma est, orbis caput, arbor et herbae 
<ovid. fast. 5.94> Et paucae pecudes et casa rara fuit: 
<ovid. fast. 5.95> Quo postquam uentum est, "consistite", praescia mater 
<ovid. fast. 5.96>"Nam locus imperii rus erit istud" ait. 
<ovid. fast. 5.97> Et matri et uati paret Nonacrius heros, 
<ovid. fast. 5.98> Inque peregrina constitit hospes humo; 
<ovid. fast. 5.99> Sacraque multa quidem, sed Fauni prima bicornis 
<ovid. fast. 5.100> Has docuit gentes alipedisque dei. 
<ovid. fast. 5.101> Semicaper, coleris cinctutis, Faune, Lupercis, 
<ovid. fast. 5.102> Cum lustrant celebres uerbera secta uias; 
<ovid. fast. 5.103> At tu materno donasti nomine mensem, 
<ovid. fast. 5.104> Inuentor curuae, furibus apte, fidis. 
<ovid. fast. 5.105> Nec pietas haec prima tua est: septena putaris, 
<ovid. fast. 5.106> Pleiadum numerum, fila dedisse lyrae." 
<ovid. fast. 5.107> Haec quoque desierat: laudata est uoce suarum. 
<ovid. fast. 5.108> Quid faciam? turbae pars habet omnis idem. 
<ovid. fast. 5.109> Gratia Pieridum nobis aequaliter adsit, 
<ovid. fast. 5.110> Nullaque laudetur plusue minusue mihi. 
<ovid. fast. 5.111> Ab Ioue surgat opus. prima mihi nocte uidenda 
<ovid. fast. 5.112> Stella est in cunas officiosa Iouis: 
<ovid. fast. 5.113> Nascitur Oleniae signum pluuiale Capellae; 
<ovid. fast. 5.114> Illa dati caelum praemia lactis habet. 
<ovid. fast. 5.115> Nais Amalthea, Cretaea nobilis Ida, 
<ovid. fast. 5.116> Dicitur in siluis occuluisse Iouem. 
<ovid. fast. 5.117> Huic fuit haedorum mater formosa duorum, 
<ovid. fast. 5.118> Inter Dictaeos conspicienda greges, 
<ovid. fast. 5.119> Cornibus aeriis atque in sua terga recuruis, 
<ovid. fast. 5.120> Vbere, quod nutrix posset habere Iouis. 
<ovid. fast. 5.121> Lac dabat illa deo; sed fregit in arbore cornu, 
<ovid. fast. 5.122> Truncaque dimidia parte decoris erat. 
<ovid. fast. 5.123> Sustulit hoc nymphe cinxitque recentibus herbis, 
<ovid. fast. 5.124> Et plenum pomis ad Iouis ora tulit. 
<ovid. fast. 5.125> Ille ubi res caeli tenuit solioque paterno 
<ovid. fast. 5.126> Sedit, et inuicto nil Ioue maius erat, 
<ovid. fast. 5.127> Sidera nutricem, nutricis fertile cornu 
<ovid. fast. 5.128> Fecit, quod dominae nunc quoque nomen habet. 
<ovid. fast. 5.129> Praestitibus Maiae Laribus uidere kalendae 
<ovid. fast. 5.130> Aram constitui paruaque signa deum: 
<ovid. fast. 5.131> Vouerat illa quidem Curius, sed multa uetustas 
<ovid. fast. 5.132> Destruit; et saxo longa senecta nocet. 
<ovid. fast. 5.133> Causa tamen positi fuerat cognominis illis 
<ovid. fast. 5.134> Quod praestant oculis omnia tuta suis: 
<ovid. fast. 5.135> Stant quoque pro nobis et praesunt moenibus Vrbis, 
<ovid. fast. 5.136> Et sunt praesentes auxiliumque ferunt. 
<ovid. fast. 5.137> At canis ante pedes saxo fabricatus eodem 
<ovid. fast. 5.138> Stabat: quae standi cum Lare causa fuit? 
<ovid. fast. 5.139> Seruat uterque domum, domino quoque fidus uterque: 
<ovid. fast. 5.140> Compita grata deo, compita grata cani. 
<ovid. fast. 5.141> Exagitant et Lar et turba Diania fures: 
<ovid. fast. 5.142> Peruigilantque Lares, peruigilantque canes. 
<ovid. fast. 5.143> Bina gemellorum quaerebam signa deorum 
<ovid. fast. 5.144> Viribus annosae facta caduca morae: 
<ovid. fast. 5.145> Mille Lares Geniumque ducis, qui tradidit illos 
<ovid. fast. 5.146> Vrbs habet, et uici numina terna colunt. 
<ovid. fast. 5.147> Quo feror? Augustus mensis mihi carminis huius 
<ovid. fast. 5.148> Ius dabit: interea Diua canenda Bona est. 
<ovid. fast. 5.149> Est moles natiua, loco res nomina fecit: 
<ovid. fast. 5.150> Appellant Saxum; pars bona montis ea est. 
<ovid. fast. 5.151> Huic Remus institerat frustra, quo tempore fratri 
<ovid. fast. 5.152> Prima Palatinae signa dedistis aues; 
<ovid. fast. 5.153> Templa patres illic oculos exosa uiriles 
<ovid. fast. 5.154> Leniter accliui constituere iugo. 
<ovid. fast. 5.155> Dedicat haec ueteris Crassorum nominis heres, 
<ovid. fast. 5.156> Virgineo nullum corpore passa uirum: 
<ovid. fast. 5.157> Liuia restituit, ne non imitata maritum 
<ovid. fast. 5.158> Esset et ex omni parte secuta *uirum*. 
<ovid. fast. 5.159> Postera cum roseam pulsis Hyperionis astris 
<ovid. fast. 5.160> In matutinis lampada tollet equis, 
<ovid. fast. 5.161> Frigidus Argestes summas mulcebit aristas, 
<ovid. fast. 5.162> Candidaque a Calabris uela dabuntur aquis. 
<ovid. fast. 5.163> At simul inducent obscura crepuscula noctem, 
<ovid. fast. 5.164> Pars Hyadum toto de grege nulla latet. 
<ovid. fast. 5.165> Ora micant Tauri septem radiantia flammis, 
<ovid. fast. 5.166> Nauita quas Hyadas Graius ab imbre uocat; 
<ovid. fast. 5.167> Pars Bacchum nutrisse putat, pars credidit esse 
<ovid. fast. 5.168> Tethyos has neptes Oceanique senis. 
<ovid. fast. 5.169> Nondum stabat Atlas umeros oneratus Olympo 
<ovid. fast. 5.170> Cum satus est forma conspiciendus Hyas: 
<ovid. fast. 5.171> Hunc stirps Oceani maturis nixibus Aethra 
<ovid. fast. 5.172> Edidit et nymphas, sed prior ortus Hyas. 
<ovid. fast. 5.173> Dum noua lanugo est, pauidos formidine ceruos 
<ovid. fast. 5.174> Terret, et est illi praeda benigna lepus: 
<ovid. fast. 5.175> At postquam uirtus annis adoleuit, in apros 
<ovid. fast. 5.176> Audet et hirsutas comminus ire leas; 
<ovid. fast. 5.177> Dumque petit latebras fetae catulosque leaenae, 
<ovid. fast. 5.178> Ipse fuit Libycae praeda cruenta ferae. 
<ovid. fast. 5.179> Mater Hyan et Hyan maestae fleuere sorores 
<ovid. fast. 5.180> Ceruicemque polo suppositurus Atlas. 
<ovid. fast. 5.181> Victus uterque parens tamen est pietate sororum: 
<ovid. fast. 5.182> Illa dedit caelum, nomina fecit Hyas. 
<ovid. fast. 5.183>"Mater, ades, florum, ludis celebranda iocosis: 
<ovid. fast. 5.184> Distuleram partes mense priore tuas. 
<ovid. fast. 5.185> Incipis Aprili, transis in tempora Maiis 
<ovid. fast. 5.186> Alter te fugiens, cum uenit alter habet. 
<ovid. fast. 5.187> Cum tua sint cedantque tibi confinia mensum, 
<ovid. fast. 5.188> Conuenit in laudes ille uel ille tuas. 
<ovid. fast. 5.189> Circus in hunc exit clamataque palma theatris; 
<ovid. fast. 5.190> Hoc quoque cum Circi munere carmen eat. 
<ovid. fast. 5.191> Ipsa doce quae sis: hominum sententia fallax; 
<ovid. fast. 5.192> Optima tu proprii nominis auctor eris." 
<ovid. fast. 5.193> Sic ego; sic nostris respondit diua rogatis 
<ovid. fast. 5.194>(Dum loquitur, uernas efflat ab ore rosas): 
<ovid. fast. 5.195>"Chloris eram quae Flora uocor: corrupta Latino 
<ovid. fast. 5.196> Nominis est nostri littera Graeca sono. 
<ovid. fast. 5.197> Chloris eram, nymphe campi felicis, ubi audis 
<ovid. fast. 5.198> Rem fortunatis ante fuisse uiris. 
<ovid. fast. 5.199> Quae fuerit mihi forma, graue est narrare modestae; 
<ovid. fast. 5.200> Sed generum matri repperit illa deum. 
<ovid. fast. 5.201> Ver erat, errabam; Zephyrus conspexit, abibam; 
<ovid. fast. 5.202> Insequitur, fugio: fortior ille fuit. 
<ovid. fast. 5.203> Et dederat fratri Boreas ius omne rapinae, 
<ovid. fast. 5.204> Ausus Erecthea praemia ferre domo. 
<ovid. fast. 5.205> Vim tamen emendat dando mihi nomina nuptae, 
<ovid. fast. 5.206> Inque meo non est ulla querella toro. 
<ovid. fast. 5.207> Vere fruor semper: semper nitidissimus annus, 
<ovid. fast. 5.208> Arbor habet frondes, pabula semper humus. 
<ovid. fast. 5.209> Est mihi fecundus dotalibus hortus in agris: 
<ovid. fast. 5.210> Aura fouet, liquidae fonte rigatur aquae: 
<ovid. fast. 5.211> Hunc meus impleuit generoso flore maritus, 
<ovid. fast. 5.212> Atque ait "arbitrium tu, dea, floris habe." 
<ovid. fast. 5.213> Saepe ego digestos uolui(==VOLUI) numerare colores, 
<ovid. fast. 5.214> Nec potui: numero copia maior erat. 
<ovid. fast. 5.215> Roscida cum primum foliis excussa pruina est 
<ovid. fast. 5.216> Et uariae radiis intepuere comae, 
<ovid. fast. 5.217> Conueniunt pictis incinctae uestibus Horae, 
<ovid. fast. 5.218> Inque leues calathos munera nostra legunt; 
<ovid. fast. 5.219> Protinus accedunt Charites, nectuntque coronas 
<ovid. fast. 5.220> Sertaque caelestes implicitura comas. 
<ovid. fast. 5.221> Prima per immensas sparsi noua semina gentes: 
<ovid. fast. 5.222> Vnius tellus ante coloris erat; 
<ovid. fast. 5.223> Prima Therapnaeo feci de sanguine florem, 
<ovid. fast. 5.224> Et manet in folio scripta querella suo. 
<ovid. fast. 5.225> Tu quoque nomen habes cultos, Narcisse, per hortos, 
<ovid. fast. 5.226> Infelix, quod non alter et alter eras. 
<ovid. fast. 5.227> Quid Crocon aut Attin referam Cinyraque creatum, 
<ovid. fast. 5.228> De quorum per me uulnere surgit honor? 
<ovid. fast. 5.229> Mars quoque, si nescis, per nostras editus artes: 
<ovid. fast. 5.230> Iuppiter hoc, ut adhuc, nesciat usque, precor. 
<ovid. fast. 5.231> Sancta Iouem Iuno nata sine matre Minerua 
<ovid. fast. 5.232> Officio doluit non eguisse suo. 
<ovid. fast. 5.233> Ibat ut Oceano quereretur facta mariti; 
<ovid. fast. 5.234> Restitit ad nostras fessa labore fores. 
<ovid. fast. 5.235> Quam simul aspexi, "quid te, Saturnia", dixi 
<ovid. fast. 5.236>"Attulit?" exponit, quem petat, illa, locum; 
<ovid. fast. 5.237> Addidit et causam. uerbis solabar amicis. 
<ovid. fast. 5.238>"Non" inquit "uerbis cura leuanda mea est. 
<ovid. fast. 5.239> Si pater est factus neglecto coniugis usu 
<ovid. fast. 5.240> Iuppiter, et solus nomen utrumque tenet, 
<ovid. fast. 5.241> Cur ego desperem fieri sine coniuge mater, 
<ovid. fast. 5.242> Et parere intacto, dummodo casta, uiro? 
<ovid. fast. 5.243> Omnia temptabo latis medicamina terris, 
<ovid. fast. 5.244> Et freta Tartareos excutiamque sinus." 
<ovid. fast. 5.245> Vox erat in cursu: uultum dubitantis habebam. 
<ovid. fast. 5.246>"Nescioquid, nymphe, posse uideris" ait. 
<ovid. fast. 5.247> Ter uolui(==VOLUI) promittere opem, ter lingua retenta est: 
<ovid. fast. 5.248> Ira Iouis magni causa timoris erat. 
<ovid. fast. 5.249>"Fer, precor, auxilium" dixit, "celabitur auctor", 
<ovid. fast. 5.250> Et Stygiae numen testificatur aquae. 
<ovid. fast. 5.251>"Quod petis, Oleniis" inquam "mihi missus ab aruis 
<ovid. fast. 5.252> Flos dabit: est hortis unicus ille meis. 
<ovid. fast. 5.253> Qui dabat, "hoc" dixit "sterilem quoque tange iuuencam, 
<ovid. fast. 5.254> Mater erit": tetigi, nec mora, mater erat." 
<ovid. fast. 5.255> Protinus haerentem decerpsi pollice florem; 
<ovid. fast. 5.256> Tangitur, et tacto concipit illa sinu. 
<ovid. fast. 5.257> Iamque grauis Thracen et laeua Propontidos intrat, 
<ovid. fast. 5.258> Fitque potens uoti, Marsque creatus erat. 
<ovid. fast. 5.259> Qui memor accepti per me natalis "habeto 
<ovid. fast. 5.260> Tu quoque Romulea" dixit "in urbe locum." 
<ovid. fast. 5.261> Forsitan in teneris tantum mea regna coronis 
<ovid. fast. 5.262> Esse putes. tangit numen et arua meum. 
<ovid. fast. 5.263> Si bene floruerint segetes, erit area diues: 
<ovid. fast. 5.264> Si bene floruerit uinea, Bacchus erit; 
<ovid. fast. 5.265> Si bene floruerint oleae, nitidissimus annus, 
<ovid. fast. 5.266> Pomaque prouentum temporis huius habent. 
<ovid. fast. 5.267> Flore semel laeso pereunt uiciaeque fabaeque, 
<ovid. fast. 5.268> Et pereunt lentes, aduena Nile, tuae. 
<ovid. fast. 5.269> Vina quoque in magnis operose condita cellis 
<ovid. fast. 5.270> Florent, et nebulae dolia summa tegunt. 
<ovid. fast. 5.271> Mella meum munus: uolucres ego mella daturas 
<ovid. fast. 5.272> Ad uiolam et cytisos et thyma cana uoco." 
<ovid. fast. 5.273> Nos quoque idem facimus tunc, cum iuuenalibus annis 
<ovid. fast. 5.274> Luxuriant animi, corporaque ipsa uigent. 
<ovid. fast. 5.275> Talia dicentem tacitus mirabar; at illa 
<ovid. fast. 5.276>"Ius tibi discendi, siqua requiris" ait. 
<ovid. fast. 5.277>"Dic, dea", respondi "ludorum quae sit origo." 
<ovid. fast. 5.278> Vix bene desieram, rettulit illa mihi: 
<ovid. fast. 5.279>"Cetera luxuriae nondum instrumenta uigebant; 
<ovid. fast. 5.280> Aut pecus aut latam diues habebat humum 
<ovid. fast. 5.281>(Hinc etiam locuples, hinc ipsa pecunia dicta est); 
<ovid. fast. 5.282> Sed iam de uetito quisque parabat opes. 
<ovid. fast. 5.283> Venerat in morem populi depascere saltus, 
<ovid. fast. 5.284> Idque diu licuit, poenaque nulla fuit; 
<ovid. fast. 5.285> Vindice seruabat nullo sua publica uulgus, 
<ovid. fast. 5.286> Iamque in priuato pascere inertis erat. 
<ovid. fast. 5.287> Plebis ad aediles perducta licentia talis 
<ovid. fast. 5.288> Publicios; animus defuit ante uiris. 
<ovid. fast. 5.289> Rem populus recipit, multam subiere nocentes: 
<ovid. fast. 5.290> Vindicibus laudi publica cura fuit. 
<ovid. fast. 5.291> Multa data est ex parte mihi, magnoque fauore 
<ovid. fast. 5.292> Victores ludos instituere nouos; 
<ovid. fast. 5.293> Parte locant cliuum, qui tunc erat ardua rupes 
<ovid. fast. 5.294> Vtile nunc iter est, Publiciumque uocant." 
<ovid. fast. 5.295> Annua credideram spectacula facta: negauit 
<ovid. fast. 5.296> Addidit et dictis altera uerba suis: 
<ovid. fast. 5.297>"Nos quoque tangit honor: festis gaudemus et aris, 
<ovid. fast. 5.298> Turbaque caelestes ambitiosa sumus. 
<ovid. fast. 5.299> Saepe deos aliquis peccando fecit iniquos, 
<ovid. fast. 5.300> Et pro delictis hostia blanda fuit; 
<ovid. fast. 5.301> Saepe Iouem uidi, cum iam sua mittere uellet 
<ovid. fast. 5.302> Fulmina, ture dato sustinuisse manum. 
<ovid. fast. 5.303> At si neglegimur, magnis iniuria poenis 
<ovid. fast. 5.304> Soluitur, et iustum praeterit ira modum. 
<ovid. fast. 5.305> Respice Thestiaden: flammis absentibus arsit; 
<ovid. fast. 5.306> Causa est, quod Phoebes ara sine igne fuit. 
<ovid. fast. 5.307> Respice Tantaliden: eadem dea uela tenebat; 
<ovid. fast. 5.308> Virgo est, et spretos bis tamen ulta focos. 
<ovid. fast. 5.309> Hippolyte infelix, uelles coluisse Dionen, 
<ovid. fast. 5.310> Cum consternatis diripereris equis. 
<ovid. fast. 5.311> Longa referre mora est correcta obliuia damnis: 
<ovid. fast. 5.312> Me quoque Romani praeteriere patres. 
<ovid. fast. 5.313> Quid facerem, per quod fierem manifesta doloris? 
<ovid. fast. 5.314> Exigerem nostrae qualia damna notae? 
<ovid. fast. 5.315> Excidit officium tristi mihi: nulla tuebar 
<ovid. fast. 5.316> Rura, nec in pretio fertilis hortus erat; 
<ovid. fast. 5.317> Lilia deciderant, uiolas arere uideres 
<ovid. fast. 5.318> Filaque punicei languida facta croci. 
<ovid. fast. 5.319> Saepe mihi Zephyrus "dotes corrumpere noli 
<ovid. fast. 5.320> Ipsa tuas" dixit: dos mihi uilis erat. 
<ovid. fast. 5.321> Florebant oleae, uenti nocuere proterui: 
<ovid. fast. 5.322> Florebant segetes, grandine laesa seges. 
<ovid. fast. 5.323> In spe uitis erat, caelum nigrescit ab Austris 
<ovid. fast. 5.324> Et subita frondes decutiuntur aqua. 
<ovid. fast. 5.325> Nec uolui(==VOLUI) fieri nec sum crudelis in ira; 
<ovid. fast. 5.326> Cura repellendi sed mihi nulla fuit. 
<ovid. fast. 5.327> Conuenere patres, et, si bene floreat annus, 
<ovid. fast. 5.328> Numinibus nostris annua festa uouent. 
<ovid. fast. 5.329> Adnuimus uoto: consul cum consule ludos 
<ovid. fast. 5.330> Postumio Laenas persoluere(==PERSOLUERE) mihi." 
<ovid. fast. 5.331> Quaerere conabar quare lasciuia maior 
<ovid. fast. 5.332> His foret in ludis liberiorque iocus; 
<ovid. fast. 5.333> Sed mihi succurrit numen non esse seuerum, 
<ovid. fast. 5.334> Aptaque deliciis munera ferre deam. 
<ovid. fast. 5.335> Tempora sutilibus cinguntur tota coronis, 
<ovid. fast. 5.336> Et latet iniecta splendida mensa rosa; 
<ovid. fast. 5.337> Ebrius incinctis philyra conuiua capillis 
<ovid. fast. 5.338> Saltat, et imprudens utitur arte meri; 
<ovid. fast. 5.339> Ebrius ad durum formosae limen amicae 
<ovid. fast. 5.340> Cantat, habent unctae mollia serta comae. 
<ovid. fast. 5.341> Nulla coronata peraguntur seria fronte, 
<ovid. fast. 5.342> Nec liquidae uinctis flore bibuntur aquae; 
<ovid. fast. 5.343> Donec eras mixtus nullis, Acheloe, racemis, 
<ovid. fast. 5.344> Gratia sumendae non erat ulla rosae. 
<ovid. fast. 5.345> Bacchus amat flores: Baccho placuisse coronam 
<ovid. fast. 5.346> Ex Ariadnaeo sidere nosse potes. 
<ovid. fast. 5.347> Scaena leuis decet hanc: non est, mihi credite, non est 
<ovid. fast. 5.348> Illa cothurnatas inter habenda deas. 
<ovid. fast. 5.349> Turba quidem cur hos celebret meretricia ludos 
<ovid. fast. 5.350> Non ex difficili causa petita subest. 
<ovid. fast. 5.351> Non est de tetricis, non est de magna professis: 
<ovid. fast. 5.352> Vult sua plebeio sacra patere choro, 
<ovid. fast. 5.353> Et monet aetatis specie, dum floreat, uti; 
<ovid. fast. 5.354> Contemni spinam, cum cecidere rosae. 
<ovid. fast. 5.355> Cur tamen, ut dantur uestes Cerialibus albae, 
<ovid. fast. 5.356> Sic haec est cultu uersicolore decens? 
<ovid. fast. 5.357> An quia maturis albescit messis aristis, 
<ovid. fast. 5.358> Et color et species floribus omnis inest? 
<ovid. fast. 5.359> Adnuit, et motis flores cecidere capillis, 
<ovid. fast. 5.360> Accidere in mensas ut rosa missa solet. 
<ovid. fast. 5.361> Lumina restabant, quorum me causa latebat 
<ovid. fast. 5.362> Cum sic errores abstulit illa meos: 
<ovid. fast. 5.363>"Vel quia purpureis collucent floribus agri, 
<ovid. fast. 5.364> Lumina sunt nostros uisa decere dies; 
<ovid. fast. 5.365> Vel quia nec flos est hebeti nec flamma colore 
<ovid. fast. 5.366> Atque oculos in se splendor uterque trahit; 
<ovid. fast. 5.367> Vel quia deliciis nocturna licentia nostris 
<ovid. fast. 5.368> Conuenit- a uero tertia causa uenit." 
<ovid. fast. 5.369>"Est breue praeterea, de quo mihi quaerere restat, 
<ovid. fast. 5.370> Si liceat" dixi: dixit et illa "licet". 
<ovid. fast. 5.371>"Cur tibi pro Libycis clauduntur rete leaenis 
<ovid. fast. 5.372> Imbelles capreae sollicitusque lepus? 
<ovid. fast. 5.373> Non sibi respondit siluas cessisse, sed hortos 
<ovid. fast. 5.374> Aruaque pugnaci non adeunda ferae. 
<ovid. fast. 5.375> Omnia finierat: tenues secessit in auras, 
<ovid. fast. 5.376> Mansit odor; posses scire fuisse deam. 
<ovid. fast. 5.377> Floreat ut toto carmen Nasonis in aeuo, 
<ovid. fast. 5.378> Sparge, precor, donis pectora nostra tuis. 
<ovid. fast. 5.379> Nocte minus quarta promet sua sidera Chiron 
<ovid. fast. 5.380> Semiuir et flaui corpore mixtus equi. 
<ovid. fast. 5.381> Pelion Haemoniae mons est obuersus in Austros: 
<ovid. fast. 5.382> Summa uirent pinu, cetera quercus habet. 
<ovid. fast. 5.383> Phillyrides tenuit; saxo stant antra uetusto, 
<ovid. fast. 5.384> Quae iustum memorant incoluisse senem. 
<ovid. fast. 5.385> Ille manus olim missuras Hectora leto 
<ovid. fast. 5.386> Creditur in lyricis detinuisse modis. 
<ovid. fast. 5.387> Venerat Alcides exhausta parte laborum, 
<ovid. fast. 5.388> Iussaque restabant ultima paene uiro. 
<ovid. fast. 5.389> Stare simul casu Troiae duo fata uideres: 
<ovid. fast. 5.390> Hinc puer Aeacides, hinc Ioue natus erat. 
<ovid. fast. 5.391> Excipit hospitio iuuenem Philyreius heros, 
<ovid. fast. 5.392> Et causam aduentus hic rogat, ille docet. 
<ovid. fast. 5.393> Respicit interea clauam spoliumque leonis, 
<ovid. fast. 5.394>"Vir"que ait "his armis, armaque digna uiro!" 
<ovid. fast. 5.395> Nec se, quin horrens auderent tangere saetis 
<ovid. fast. 5.396> Vellus, Achilleae continuere manus. 
<ovid. fast. 5.397> Dumque senex tractat squalentia tela uenenis, 
<ovid. fast. 5.398> Excidit et laeuo fixa sagitta pede est. 
<ovid. fast. 5.399> Ingemuit Chiron, traxitque e corpore ferrum: 
<ovid. fast. 5.400> Adgemit Alcides Haemoniusque puer. 
<ovid. fast. 5.401> Ipse tamen lectas Pagasaeis collibus herbas 
<ovid. fast. 5.402> Temperat et uaria uulnera mulcet ope; 
<ovid. fast. 5.403> Virus edax superabat opem, penitusque recepta 
<ovid. fast. 5.404> Ossibus et toto corpore pestis erat: 
<ovid. fast. 5.405> Sanguine Centauri Lernaeae sanguis echidnae 
<ovid. fast. 5.406> Mixtus ad auxilium tempora nulla dabat. 
<ovid. fast. 5.407> Stabat, ut ante patrem, lacrimis perfusus Achilles: 
<ovid. fast. 5.408> Sic flendus Peleus, si moreretur, erat. 
<ovid. fast. 5.409> Saepe manus aegras manibus fingebat amicis: 
<ovid. fast. 5.410> Morum, quos fecit, praemia doctor habet. 
<ovid. fast. 5.411> Oscula saepe dedit, dixit quoque saepe iacenti 
<ovid. fast. 5.412>"Viue, precor, nec me, care, relinque, pater." 
<ovid. fast. 5.413> Nona dies aderat, cum tu, iustissime Chiron, 
<ovid. fast. 5.414> Bis septem stellis corpora cinctus eras. 
<ovid. fast. 5.415> Hunc Lyra curua sequi cuperet, sed idonea nondum 
<ovid. fast. 5.416> Est uia: nox aptum tertia tempus erit. 
<ovid. fast. 5.417> Scorpios in caelo, cum cras lucescere Nonas 
<ovid. fast. 5.418> Dicimus, a media parte notandus erit. 
<ovid. fast. 5.419> Hinc ubi protulerit formosa ter Hesperos ora, 
<ovid. fast. 5.420> Ter dederint Phoebo sidera uicta locum, 
<ovid. fast. 5.421> Ritus erit ueteris, nocturna Lemuria, sacri: 
<ovid. fast. 5.422> Inferias tacitis manibus illa dabunt. 
<ovid. fast. 5.423> Annus erat breuior, nec adhuc pia februa norant, 
<ovid. fast. 5.424> Nec tu dux mensum, Iane biformis, eras: 
<ovid. fast. 5.425> Iam tamen exstincto cineri sua dona ferebant, 
<ovid. fast. 5.426> Compositique nepos busta piabat aui. 
<ovid. fast. 5.427> Mensis erat Maius, maiorum nomine dictus, 
<ovid. fast. 5.428> Qui partem prisci nunc quoque moris habet. 
<ovid. fast. 5.429> Nox ubi iam media est somnoque silentia praebet, 
<ovid. fast. 5.430> Et canis et uariae conticuistis aues, 
<ovid. fast. 5.431> Ille memor ueteris ritus timidusque deorum 
<ovid. fast. 5.432> Surgit (habent gemini uincula nulla pedes), 
<ovid. fast. 5.433> Signaque dat digitis medio cum pollice iunctis, 
<ovid. fast. 5.434> Occurrat tacito ne leuis umbra sibi. 
<ovid. fast. 5.435> Cumque manus puras fontana perluit unda, 
<ovid. fast. 5.436> Vertitur et nigras accipit ante fabas, 
<ovid. fast. 5.437> Auersusque iacit; sed dum iacit, "haec ego mitto, 
<ovid. fast. 5.438> His" inquit "redimo meque meosque fabis." 
<ovid. fast. 5.439> Hoc nouies dicit nec respicit: umbra putatur 
<ovid. fast. 5.440> Colligere et nullo terga uidente sequi. 
<ovid. fast. 5.441> Rursus aquam tangit, Temesaeaque concrepat aera, 
<ovid. fast. 5.442> Et rogat ut tectis exeat umbra suis. 
<ovid. fast. 5.443> Cum dixit nouies "manes exite paterni" 
<ovid. fast. 5.444> Respicit, et pure sacra peracta putat. 
<ovid. fast. 5.445> Dicta sit unde dies, quae nominis exstet origo 
<ovid. fast. 5.446> Me fugit: es(==E+S) aliquo est inuenienda deo. 
<ovid. fast. 5.447> Pliade nate, mone, uirga uenerande potenti: 
<ovid. fast. 5.448> Saepe tibi est Stygii regia uisa Iouis. 
<ovid. fast. 5.449> Venit adoratus Caducifer. accipe causam 
<ovid. fast. 5.450> Nominis: ex ipso est cognita causa deo. 
<ovid. fast. 5.451> Romulus ut tumulo fraternas condidit umbras, 
<ovid. fast. 5.452> Et male ueloci iusta soluta Remo, 
<ovid. fast. 5.453> Faustulus infelix et passis Acca capillis 
<ovid. fast. 5.454> Spargebant lacrimis ossa perusta suis; 
<ovid. fast. 5.455> Inde domum redeunt sub prima crepuscula maesti, 
<ovid. fast. 5.456> Vtque erat, in duro procubuere toro. 
<ovid. fast. 5.457> Vmbra cruenta Remi uisa est adsistere lecto, 
<ovid. fast. 5.458> Atque haec exiguo murmure uerba loqui: 
<ovid. fast. 5.459>"En ego dimidium uestri parsque altera uoti, 
<ovid. fast. 5.460> Cernite sim qualis, qui modo qualis eram! 
<ovid. fast. 5.461> Qui modo, si uolucres habuissem regna iubentes, 
<ovid. fast. 5.462> In populo potui maximus esse meo, 
<ovid. fast. 5.463> Nunc sum elapsa rogi flammis et inanis imago: 
<ovid. fast. 5.464> Haec est ex illo forma relicta Remo. 
<ovid. fast. 5.465> Heu ubi Mars pater est? si uos modo uera locuti, 
<ovid. fast. 5.466> Vberaque expositis ille ferina dedit. 
<ovid. fast. 5.467> Quem lupa seruauit, manus hunc temeraria ciuis 
<ovid. fast. 5.468> Perdidit. o quanto mitior illa fuit! 
<ovid. fast. 5.469> Saeue Celer, crudelem animam per uulnera reddas, 
<ovid. fast. 5.470> Vtque ego, sub terras sanguinulentus eas. 
<ovid. fast. 5.471> Noluit hoc frater, pietas aequalis in illo est: 
<ovid. fast. 5.472> Quod potuit, lacrimas in mea fata dedit. 
<ovid. fast. 5.473> Hunc uos per lacrimas, per uestra alimenta rogate 
<ovid. fast. 5.474> Vt celebrem nostro signet honore diem." 
<ovid. fast. 5.475> Mandantem amplecti cupiunt et bracchia tendunt: 
<ovid. fast. 5.476> Lubrica prensantes effugit umbra manus. 
<ovid. fast. 5.477> Vt secum fugiens somnos abduxit imago, 
<ovid. fast. 5.478> Ad regem uoces fratris uterque ferunt. 
<ovid. fast. 5.479> Romulus obsequitur, lucemque Remuria dicit 
<ovid. fast. 5.480> Illam, qua positis iusta feruntur auis. 
<ovid. fast. 5.481> Aspera mutata est in lenem tempore longo 
<ovid. fast. 5.482> Littera, quae toto nomine prima fuit; 
<ovid. fast. 5.483> Mox etiam lemures animas dixere silentum: 
<ovid. fast. 5.484> Hic sensus uerbi, uis ea uocis erat. 
<ovid. fast. 5.485> Fana tamen ueteres illis clausere diebus, 
<ovid. fast. 5.486> Vt nunc ferali tempore operta uides; 
<ovid. fast. 5.487> Nec uiduae taedis eadem nec uirginis apta 
<ovid. fast. 5.488> Tempora: quae nupsit, non diuturna fuit. 
<ovid. fast. 5.489> Hac quoque de causa, si te prouerbia tangunt, 
<ovid. fast. 5.490> Mense malas Maio nubere uulgus ait. 
<ovid. fast. 5.491> Sed tamen haec tria sunt sub eodem tempore festa 
<ovid. fast. 5.492> Inter se nulla continuata die. 
<ovid. fast. 5.493> Quorum si mediis Boeotum Oriona quaeres, 
<ovid. fast. 5.494> Falsus eris: signi causa canenda mihi. 
<ovid. fast. 5.495> Iuppiter et lato qui regnat in aequore frater 
<ovid. fast. 5.496> Carpebant socias Mercuriusque uias; 
<ovid. fast. 5.497> Tempus erat quo uersa iugo referuntur aratra, 
<ovid. fast. 5.498> Et pronus saturae lac bibit agnus ouis. 
<ovid. fast. 5.499> Forte senex Hyrieus, angusti cultor agelli, 
<ovid. fast. 5.500> Hos uidet, exiguam stabat ut ante casam, 
<ovid. fast. 5.501> Atque ita "longa uia est, nec tempora longa supersunt", 
<ovid. fast. 5.502> Dixit "et hospitibus ianua nostra patet." 
<ovid. fast. 5.503> Addidit et uultum uerbis, iterumque rogauit: 
<ovid. fast. 5.504> Parent promissis dissimulantque deos. 
<ovid. fast. 5.505> Tecta senis subeunt nigro deformia fumo; 
<ovid. fast. 5.506> Ignis in hesterno stipite paruus erat: 
<ovid. fast. 5.507> Ipse genu nixus flammas exsuscitat aura, 
<ovid. fast. 5.508> Et promit quassas comminuitque faces. 
<ovid. fast. 5.509> Stant calices; minor inde fabas, holus alter habebat, 
<ovid. fast. 5.510> Et spumat testo pressus uterque suo. 
<ovid. fast. 5.511> Dumque mora est, tremula dat uina rubentia dextra: 
<ovid. fast. 5.512> Accipit aequoreus pocula prima deus. 
<ovid. fast. 5.513> Quae simul exhausit, "da nunc bibat ordine" dixit 
<ovid. fast. 5.514>"Iuppiter." audito palluit ille Ioue. 
<ovid. fast. 5.515> Vt rediit animus, cultorem pauperis agri 
<ovid. fast. 5.516> Immolat et magno torret in igne bouem; 
<ovid. fast. 5.517> Quaeque puer quondam primis diffuderat annis 
<ovid. fast. 5.518> Promit fumoso condita uina cado. 
<ovid. fast. 5.519> Nec mora, flumineam lino celantibus uluam, 
<ovid. fast. 5.520> Sic quoque non altis, incubuere toris. 
<ovid. fast. 5.521> Nunc dape, nunc posito mensae nituere Lyaeo; 
<ovid. fast. 5.522> Terra rubens crater, pocula fagus erant. 
<ovid. fast. 5.523> Verba fuere Iouis: "si quid fert impetus, opta: 
<ovid. fast. 5.524> Omne feres." placidi uerba fuere senis: 
<ovid. fast. 5.525>"Cara fuit coniunx, primae mihi uere iuuentae 
<ovid. fast. 5.526> Cognita. nunc ubi sit quaeritis? urna tegit. 
<ovid. fast. 5.527> Huic ego iuratus, uobis in uerba uocatis, 
<ovid. fast. 5.528>"Coniugio" dixi "sola fruere meo." 
<ovid. fast. 5.529> Et dixi et seruo; sed enim diuersa uoluntas 
<ovid. fast. 5.530> Est mihi: nec coniunx et pater esse uolo." 
<ovid. fast. 5.531> Adnuerant omnes. omnes ad terga iuuenci 
<ovid. fast. 5.532> Constiterant- pudor est ulteriora loqui. 
<ovid. fast. 5.533> Tum superiniecta texere madentia terra: 
<ovid. fast. 5.534> Iamque decem menses, et puer ortus erat. 
<ovid. fast. 5.535> Hunc Hyrieus, quia sic genitus, uocat Vriona: 
<ovid. fast. 5.536> Perdidit antiquum littera prima sonum. 
<ovid. fast. 5.537> Creuerat immensum: comitem sibi Delia sumpsit; 
<ovid. fast. 5.538> Ille deae custos, ille satelles erat. 
<ovid. fast. 5.539> Verba mouent iras non circumspecta deorum: 
<ovid. fast. 5.540>"Quam nequeam" dixit "uincere nulla fera est." 
<ovid. fast. 5.541> Scorpion immisit Tellus: fuit impetus illi 
<ovid. fast. 5.542> Curua gemelliparae spicula ferre deae; 
<ovid. fast. 5.543> Obstitit Orion. Latona nitentibus astris 
<ovid. fast. 5.544> Addidit et "meriti praemia" dixit "habe." 
<ovid. fast. 5.545> Sed quid et Orion et cetera sidera mundo 
<ovid. fast. 5.546> Cedere festinant, noxque coartat iter? 
<ovid. fast. 5.547> Quid solito citius liquido iubar aequore tollit 
<ovid. fast. 5.548> Candida, Lucifero praeueniente, dies? 
<ovid. fast. 5.549> Fallor, an arma sonant? non fallimur, arma sonabant: 
<ovid. fast. 5.550> Mars uenit et ueniens bellica signa dedit. 
<ovid. fast. 5.551> Vltor ad ipse suos caelo descendit honores 
<ovid. fast. 5.552> Templaque in Augusto conspicienda foro. 
<ovid. fast. 5.553> Et deus est ingens et opus: debebat in urbe 
<ovid. fast. 5.554> Non aliter nati Mars habitare sui. 
<ovid. fast. 5.555> Digna Giganteis haec sunt delubra tropaeis: 
<ovid. fast. 5.556> Hinc fera Gradiuum bella mouere decet, 
<ovid. fast. 5.557> Seu quis ab Eoo nos impius orbe lacesset, 
<ovid. fast. 5.558> Seu quis ab occiduo sole domandus erit. 
<ovid. fast. 5.559> Perspicit Armipotens operis fastigia summi, 
<ovid. fast. 5.560> Et probat inuictas summa tenere deas; 
<ovid. fast. 5.561> Perspicit in foribus diuersae tela figurae, 
<ovid. fast. 5.562> Armaque terrarum milite uicta suo. 
<ovid. fast. 5.563> Hinc uidet Aenean oneratum pondere caro 
<ovid. fast. 5.564> Et tot Iuleae nobilitatis auos; 
<ovid. fast. 5.565> Hinc uidet Iliaden umeris ducis arma ferentem, 
<ovid. fast. 5.566> Claraque dispositis acta subesse uiris. 
<ovid. fast. 5.567> Spectat et Augusto praetextum nomine templum, 
<ovid. fast. 5.568> Et uisum lecto Caesare maius opus. 
<ovid. fast. 5.569> Vouerat hoc iuuenis tum cum pia sustulit arma: 
<ovid. fast. 5.570> A tantis princeps incipiendus erat. 
<ovid. fast. 5.571> Ille manus tendens, hinc stanti milite iusto, 
<ovid. fast. 5.572> Hinc coniuratis, talia dicta dedit: 
<ovid. fast. 5.573>"Si mihi bellandi pater est Vestaeque sacerdos 
<ovid. fast. 5.574> Auctor, et ulcisci numen utrumque paro, 
<ovid. fast. 5.575> Mars, ades et satia scelerato sanguine ferrum, 
<ovid. fast. 5.576> Stetque fauor causa pro meliore tuus. 
<ovid. fast. 5.577> Templa feres et, me uictore, uocaberis Vltor." 
<ovid. fast. 5.578> Vouerat, et fuso laetus ab hoste redit. 
<ovid. fast. 5.579> Nec satis est meruisse semel cognomina Marti: 
<ovid. fast. 5.580> Persequitur Parthi signa retenta manu. 
<ovid. fast. 5.581> Gens fuit et campis et equis et tuta sagittis 
<ovid. fast. 5.582> Et circumfusis inuia fluminibus; 
<ovid. fast. 5.583> Addiderant animos Crassorum funera genti 
<ovid. fast. 5.584> Cum periit miles signaque duxque simul. 
<ovid. fast. 5.585> Signa, decus belli, Parthus Romana tenebat 
<ovid. fast. 5.586> Romanaeque aquilae signifer hostis erat; 
<ovid. fast. 5.587> Isque pudor mansisset adhuc, nisi fortibus armis 
<ovid. fast. 5.588> Caesaris Ausoniae protegerentur opes. 
<ovid. fast. 5.589> Ille notas ueteres et longi dedecus aeui 
<ovid. fast. 5.590> Sustulit: agnorunt signa recepta suos. 
<ovid. fast. 5.591> Quid tibi nunc solitae mitti post terga sagittae, 
<ovid. fast. 5.592> Quid loca, quid rapidi profuit usus equi? 
<ovid. fast. 5.593> Parthe, refers aquilas, uictos quoque porrigis arcus: 
<ovid. fast. 5.594> Pignora iam nostri nulla pudoris habes. 
<ovid. fast. 5.595> Rite deo templumque datum nomenque bis ulto, 
<ovid. fast. 5.596> Et meritus uoti debita soluit honor. 
<ovid. fast. 5.597> Sollemnes ludos Circo celebrate, Quirites: 
<ovid. fast. 5.598> Non uisa est fortem scaena decere deum. 
<ovid. fast. 5.599> Pliadas aspicies omnes totumque sororum 
<ovid. fast. 5.600> Agmen, ubi ante Idus nox erit una super: 
<ovid. fast. 5.601> Tum mihi non dubiis auctoribus incipit aestas, 
<ovid. fast. 5.602> Et tepidi finem tempora ueris habent. 
<ovid. fast. 5.603> Idibus ora prior stellantia tollere Taurum 
<ovid. fast. 5.604> Indicat: huic signo fabula nota subest. 
<ovid. fast. 5.605> Praebuit ut taurus Tyriae sua terga puellae 
<ovid. fast. 5.606> Iuppiter et falsa cornua fronte tulit, 
<ovid. fast. 5.607> Illa iubam dextra, laeua retinebat amictus, 
<ovid. fast. 5.608> Et timor ipse noui causa decoris erat; 
<ovid. fast. 5.609> Aura sinus implet, flauos mouet aura capillos: 
<ovid. fast. 5.610> Sidoni, sic fueras aspicienda Ioui. 
<ovid. fast. 5.611> Saepe puellares subduxit ab aequore plantas, 
<ovid. fast. 5.612> Et metuit tactus adsilientis aquae; 
<ovid. fast. 5.613> Saepe deus prudens tergum demisit in undas, 
<ovid. fast. 5.614> Haereat ut collo fortius illa suo. 
<ovid. fast. 5.615> Litoribus tactis stabat sine cornibus ullis 
<ovid. fast. 5.616> Iuppiter inque deum de boue uersus erat. 
<ovid. fast. 5.617> Taurus init caelum: te, Sidoni, Iuppiter implet, 
<ovid. fast. 5.618> Parsque tuum terrae tertia nomen habet. 
<ovid. fast. 5.619> Hoc alii signum Phariam dixere iuuencam, 
<ovid. fast. 5.620> Quae bos ex homine est, ex boue facta dea. 
<ovid. fast. 5.621> Tum quoque priscorum Virgo simulacra uirorum 
<ovid. fast. 5.622> Mittere roboreo scirpea ponte solet. 
<ovid. fast. 5.623> Corpora post decies senos qui credidit annos 
<ovid. fast. 5.624> Missa neci, sceleris crimine damnat auos. 
<ovid. fast. 5.625> Fama uetus, tum cum Saturnia terra uocata est, 
<ovid. fast. 5.626> Talia fatidici dicta fuisse Iouis: 
<ovid. fast. 5.627>"Falcifero libata seni duo corpora gentis 
<ovid. fast. 5.628> Mittite, quae Tuscis excipiantur aquis"; 
<ovid. fast. 5.629> Donec in haec uenit Tirynthius arua, quotannis 
<ovid. fast. 5.630> Tristia Leucadio sacra peracta modo; 
<ovid. fast. 5.631> Illum stramineos in aquam misisse Quirites 
<ovid. fast. 5.632> Herculis exemplo corpora falsa iaci. 
<ovid. fast. 5.633> Pars putat, ut ferrent iuuenes suffragia soli, 
<ovid. fast. 5.634> Pontibus infirmos praecipitasse senes. 
<ovid. fast. 5.635> Thybri, doce uerum: tua ripa uetustior Vrbe est 
<ovid. fast. 5.636> Principium ritus tu bene nosse potes. 
<ovid. fast. 5.637> Thybris harundiferum medio caput extulit alueo 
<ovid. fast. 5.638> Raucaque dimouit talibus ora sonis: 
<ovid. fast. 5.639>"Haec loca desertas uidi sine moenibus herbas: 
<ovid. fast. 5.640> Pascebat sparsas utraque ripa boues, 
<ovid. fast. 5.641> Et, quem nunc gentes Tiberim noruntque timentque, 
<ovid. fast. 5.642> Tunc etiam pecori despiciendus eram. 
<ovid. fast. 5.643> Arcadis Euandri nomen tibi saepe refertur: 
<ovid. fast. 5.644> Ille meas remis aduena torsit aquas. 
<ovid. fast. 5.645> Venit et Alcides, turba comitatus Achiua: 
<ovid. fast. 5.646> Albula, si memini, tunc mihi nomen erat 
<ovid. fast. 5.647> Excipit hospitio iuuenem Pallantius heros 
<ovid. fast. 5.648> Et tandem Caco debita poena uenit. 
<ovid. fast. 5.649> Victor abit, secumque boues, Erytheida praedam, 
<ovid. fast. 5.650> Abstrahit; at comites longius ire negant. 
<ovid. fast. 5.651> Magnaque pars horum desertis uenerat Argis: 
<ovid. fast. 5.652> Montibus his ponunt spemque laremque suum. 
<ovid. fast. 5.653> Saepe tamen patriae dulci tanguntur amore, 
<ovid. fast. 5.654> Atque aliquis moriens hoc breue mandat opus: 
<ovid. fast. 5.655>"Mittite me in Tiberim, Tiberinis uectus ut undis 
<ovid. fast. 5.656> Litus ad Inachium puluis inanis eam." 
<ovid. fast. 5.657> Displicet heredi mandati cura sepulcri: 
<ovid. fast. 5.658> Mortuus Ausonia conditur hospes humo; 
<ovid. fast. 5.659> Scirpea pro domino Tiberi iactatur imago, 
<ovid. fast. 5.660> Vt repetat Graias per freta longa domos." 
<ovid. fast. 5.661> Hactenus, et subiit uiuo rorantia saxo 
<ovid. fast. 5.662> Antra; leues cursum sustinuistis aquae. 
<ovid. fast. 5.663> Clare nepos Atlantis, ades, quem montibus olim 
<ovid. fast. 5.664> Edidit Arcadiis Pleias una Ioui: 
<ovid. fast. 5.665> Pacis et armorum superis imisque deorum 
<ovid. fast. 5.666> Arbiter, alato qui pede carpis iter, 
<ovid. fast. 5.667> Laete lyrae pulsu, nitida quoque laete palaestra, 
<ovid. fast. 5.668> Quo didicit culte lingua docente loqui, 
<ovid. fast. 5.669> Templa tibi posuere patres spectantia Circum 
<ovid. fast. 5.670> Idibus; ex illo est haec tibi festa dies. 
<ovid. fast. 5.671> Te, quicumque suas profitentur uendere merces, 
<ovid. fast. 5.672> Ture dato tribuas ut sibi lucra rogant. 
<ovid. fast. 5.673> Est aqua Mercurii portae uicina Capenae; 
<ovid. fast. 5.674> Si iuuat expertis credere, numen habet. 
<ovid. fast. 5.675> Huc uenit incinctus tunica mercator et urna 
<ovid. fast. 5.676> Purus suffita, quam ferat, haurit aquam. 
<ovid. fast. 5.677> Vda fit hinc laurus, lauro sparguntur ab uda 
<ovid. fast. 5.678> Omnia quae dominos sunt habitura nouos. 
<ovid. fast. 5.679> Spargit et ipse suos lauro rorante capillos, 
<ovid. fast. 5.680> Et peragit solita fallere uoce preces: 
<ovid. fast. 5.681>"Ablue praeteriti periuria temporis", inquit 
<ovid. fast. 5.682>"Ablue praeteritae perfida uerba die. 
<ovid. fast. 5.683> Siue ego te feci testem, falsoue citaui 
<ovid. fast. 5.684> Non audituri numina uana Iouis, 
<ovid. fast. 5.685> Siue deum prudens alium diuamue fefelli, 
<ovid. fast. 5.686> Abstulerint celeres improba dicta Noti: 
<ovid. fast. 5.687> Et pateant ueniente die periuria nobis, 
<ovid. fast. 5.688> Nec curent superi siqua locutus ero. 
<ovid. fast. 5.689> Da modo lucra mihi, da facto gaudia lucro, 
<ovid. fast. 5.690> Et fac ut emptori uerba dedisse iuuet." 
<ovid. fast. 5.691> Talia Mercurius poscenti ridet ab alto, 
<ovid. fast. 5.692> Se memor Ortygias surripuisse boues. 
<ovid. fast. 5.693> At mihi pande, precor, tanto meliora petenti, 
<ovid. fast. 5.694> In Geminos ex quo tempore Phoebus eat. 
<ovid. fast. 5.695>"Cum totidem de mense dies superesse uidebis 
<ovid. fast. 5.696> Quot sunt Herculei facta laboris" ait. 
<ovid. fast. 5.697>"Dic" ego respondi "causam mihi sideris huius." 
<ovid. fast. 5.698> Causam facundo reddidit ore deus: 
<ovid. fast. 5.699>"Abstulerant raptas Phoeben Phoebesque sororem 
<ovid. fast. 5.700> Tyndaridae fratres, hic eques, ille pugil. 
<ovid. fast. 5.701> Bella parant repetuntque suas et frater et Idas, 
<ovid. fast. 5.702> Leucippo fieri pactus uterque gener. 
<ovid. fast. 5.703> His amor ut repetant, illis ut reddere nolint, 
<ovid. fast. 5.704> Suadet; et ex causa pugnat uterque pari. 
<ovid. fast. 5.705> Effugere Oebalidae cursu potuere sequentes, 
<ovid. fast. 5.706> Sed uisum celeri uincere turpe fuga. 
<ovid. fast. 5.707> Liber ab arboribus locus est, apta aera pugnae: 
<ovid. fast. 5.708> Constiterant illo (nomen Aphidna) loco. 
<ovid. fast. 5.709> Pectora traiectus Lynceo Castor ab ense 
<ovid. fast. 5.710> Non exspectato uulnere pressit humum. 
<ovid. fast. 5.711> Vltor adest Pollux, et Lyncea perforat hasta, 
<ovid. fast. 5.712> Qua ceruix umeros continuata premit. 
<ovid. fast. 5.713> Ibat in hunc Idas, uixque est Iouis igne repulsus; 
<ovid. fast. 5.714> Tela tamen dextrae fulmine rapta negant. 
<ovid. fast. 5.715> Iamque tibi, Pollux, caelum sublime patebat, 
<ovid. fast. 5.716> Cum "mea" dixisti "percipe uerba, pater: 
<ovid. fast. 5.717> Quod mihi das uni caelum, partire duobus; 
<ovid. fast. 5.718> Dimidium toto munere maius erit." 
<ovid. fast. 5.719> Dixit et alterna fratrem statione redemit: 
<ovid. fast. 5.720> Vtile sollicitae sidus utrumque rati. 
<ovid. fast. 5.721> Ad Ianum redeat, qui quaerit Agonia quid sint: 
<ovid. fast. 5.722> Quae tamen in fastis hoc quoque tempus habent. 
<ovid. fast. 5.723> Nocte sequente diem canis Erigoneius exit: 
<ovid. fast. 5.724> Est alio signi reddita causa loco. 
<ovid. fast. 5.725> Proxima Vulcani lux est, Tubilustria dicunt: 
<ovid. fast. 5.726> Lustrantur purae, quas facit ille, tubae. 
<ovid. fast. 5.727> Quattuor inde notis locus est, quibus ordine lectis 
<ovid. fast. 5.728> Vel mos sacrorum uel fuga regis inest. 
<ovid. fast. 5.729> Nec te praetereo, populi Fortuna potentis 
<ovid. fast. 5.730> Publica, cui templum luce sequente datum est. 
<ovid. fast. 5.731> Hanc ubi diues aquis acceperit Amphitrite, 
<ovid. fast. 5.732> Grata Ioui fuluae rostra uidebis auis. 
<ovid. fast. 5.733> Auferet ex oculis ueniens aurora Booten, 
<ovid. fast. 5.734> Continuaque die sidus Hyantis erit. 
<ovid. fast. 6.1> Hic quoque mensis habet dubias in nomine causas: 
<ovid. fast. 6.2> Quae placeat, positis omnibus ipse leges. 
<ovid. fast. 6.3> Facta canam; sed erunt qui me finxisse loquantur, 
<ovid. fast. 6.4> Nullaque mortali numina uisa putent. 
<ovid. fast. 6.5> Est deus in nobis, agitante calescimus illo; 
<ovid. fast. 6.6> Impetus hic sacrae semina mentis habet: 
<ovid. fast. 6.7> Fas mihi praecipue uultus uidisse deorum, 
<ovid. fast. 6.8> Vel quia sum uates, uel quia sacra cano. 
<ovid. fast. 6.9> Est nemus arboribus densum, secretus ab omni 
<ovid. fast. 6.10> Voce locus, si non obstreperetur aquis: 
<ovid. fast. 6.11> Hic ego quaerebam coepti quae mensis origo 
<ovid. fast. 6.12> Esset, et in cura nominis huius eram. 
<ovid. fast. 6.13> Ecce deas uidi, non quas praeceptor arandi 
<ovid. fast. 6.14> Viderat, Ascraeas cum sequeretur oues; 
<ovid. fast. 6.15> Nec quas Priamides in aquosae uallibus Idae 
<ovid. fast. 6.16> Contulit: ex illis sed tamen una fuit 
<ovid. fast. 6.17> Ex illis fuit una, sui germana mariti; 
<ovid. fast. 6.18> Haec erat, agnoui, quae stat in arce Iouis. 
<ovid. fast. 6.19> Horrueram tacitoque animum pallore fatebar; 
<ovid. fast. 6.20> Tum dea, quos fecit, sustulit ipsa metus. 
<ovid. fast. 6.21> Namque ait "o uates, Romani conditor anni, 
<ovid. fast. 6.22> Ause per exiguos magna referre modos, 
<ovid. fast. 6.23> Ius tibi fecisti numen caeleste uidendi, 
<ovid. fast. 6.24> Cum placuit numeris condere festa tuis: 
<ovid. fast. 6.25> Ne tamen ignores uulgique errore traharis, 
<ovid. fast. 6.26> Iunius a nostro nomine nomen habet. 
<ovid. fast. 6.27> Est aliquid nupsisse Ioui, Iouis esse sororem: 
<ovid. fast. 6.28> Fratre magis dubito glorier anne uiro. 
<ovid. fast. 6.29> Si genus aspicitur, Saturnum prima parentem 
<ovid. fast. 6.30> Feci, Saturni sors ego prima fui. 
<ovid. fast. 6.31> A patre dicta meo quondam Saturnia Roma est: 
<ovid. fast. 6.32> Haec illi a caelo proxima terra fuit. 
<ovid. fast. 6.33> Si torus in pretio est, dicor matrona Tonantis, 
<ovid. fast. 6.34> Iunctaque Tarpeio sunt mea templa Ioui. 
<ovid. fast. 6.35> An potuit Maio paelex dare nomina mensi. 
<ovid. fast. 6.36> Hic honor in nobis inuidiosus erit? 
<ovid. fast. 6.37> Cur igitur regina uocor princepsque dearum, 
<ovid. fast. 6.38> Aurea cur dextrae sceptra dedere meae? 
<ovid. fast. 6.39> An facient mensem luces, Lucinaque ab illis 
<ovid. fast. 6.40> Dicar, et a nullo nomina mense traham? 
<ovid. fast. 6.41> Tum me paeniteat posuisse fideliter iras 
<ovid. fast. 6.42> In genus Electrae Dardaniamque domum. 
<ovid. fast. 6.43> Causa duplex irae: rapto Ganymede dolebam, 
<ovid. fast. 6.44> Forma quoque Idaeo iudice uicta mea est. 
<ovid. fast. 6.45> Paeniteat quod non foueo Carthaginis arces, 
<ovid. fast. 6.46> Cum mea sint illo currus et arma loco: 
<ovid. fast. 6.47> Paeniteat Sparten Argosque measque Mycenas 
<ovid. fast. 6.48> Et ueterem Latio supposuisse Samon: 
<ovid. fast. 6.49> Adde senem Tatium Iunonicolasque Faliscos, 
<ovid. fast. 6.50> Quos ego Romanis succubuisse tuli. 
<ovid. fast. 6.51> Sed neque paeniteat, nec gens mihi carior ulla est: 
<ovid. fast. 6.52> Hic colar, hic teneam cum Ioue templa meo. 
<ovid. fast. 6.53> Ipse mihi Mauors "commendo moenia" dixit 
<ovid. fast. 6.54>"Haec tibi: tu pollens urbe nepotis eris." 
<ovid. fast. 6.55> Dicta fides sequitur: centum celebramur in aris, 
<ovid. fast. 6.56> Nec leuior quouis est mihi mensis honor. 
<ovid. fast. 6.57> Nec tamen hunc nobis tantummodo praestat honorem 
<ovid. fast. 6.58> Roma: suburbani dant mihi munus idem. 
<ovid. fast. 6.59> Inspice quos habeat nemoralis Aricia fastos 
<ovid. fast. 6.60> Et populus Laurens Lanuuiumque meum: 
<ovid. fast. 6.61> Est illic mensis Iunonius. inspice Tibur 
<ovid. fast. 6.62> Et Praenestinae moenia sacra deae, 
<ovid. fast. 6.63> Iunonale leges tempus: nec Romulus illas 
<ovid. fast. 6.64> Condidit, at nostri Roma nepotis erat." 
<ovid. fast. 6.65> Finierat Iuno, respeximus: Herculis uxor 
<ovid. fast. 6.66> Stabat, et in uultu signa uigoris erant. 
<ovid. fast. 6.67>"Non ego, si toto mater me cedere caelo 
<ovid. fast. 6.68> Iusserit, inuita matre morabor" ait. 
<ovid. fast. 6.69>"Nunc quoque non luctor de nomine temporis huius: 
<ovid. fast. 6.70> Blandior, et partes paene rogantis ago, 
<ovid. fast. 6.71> Remque mei iuris malim tenuisse precando: 
<ovid. fast. 6.72> Et faueas causae forsitan ipse meae. 
<ovid. fast. 6.73> Aurea possedit socio Capitolia templo 
<ovid. fast. 6.74> Mater et, ut debet, cum Ioue summa tenet; 
<ovid. fast. 6.75> At decus omne mihi contingit origine mensis: 
<ovid. fast. 6.76> Vnicus est, de quo sollicitamur, honor. 
<ovid. fast. 6.77> Quid graue, si titulum mensis, Romane, dedisti 
<ovid. fast. 6.78> Herculis uxori, posteritasque memor? 
<ovid. fast. 6.79> Haec quoque terra aliquid debet mihi nomine magni 
<ovid. fast. 6.80> Coniugis: huc captas appulit ille boues, 
<ovid. fast. 6.81> Hic male defensus flammis et dote paterna 
<ovid. fast. 6.82> Cacus Auentinam sanguine tinxit humum. 
<ovid. fast. 6.83> Ad propiora uocor: populum digessit ab annis 
<ovid. fast. 6.84> Romulus, in partes distribuitque duas; 
<ovid. fast. 6.85> Haec dare consilium, pugnare paratior illa est, 
<ovid. fast. 6.86> Haec aetas bellum suadet, at illa gerit. 
<ovid. fast. 6.87> Sic statuit, mensesque nota secreuit eadem: 
<ovid. fast. 6.88> Iunius est iuuenum; qui fuit ante, senum." 
<ovid. fast. 6.89> Dixit; et in litem studio certaminis issent, 
<ovid. fast. 6.90> Atque ira pietas dissimulata foret: 
<ovid. fast. 6.91> Venit Apollinea longas Concordia lauro 
<ovid. fast. 6.92> Nexa comas, placidi numen opusque ducis. 
<ovid. fast. 6.93> Haec ubi narrauit Tatium fortemque Quirinum 
<ovid. fast. 6.94> Binaque cum populis regna coisse suis, 
<ovid. fast. 6.95> Et lare communi soceros generosque receptos, 
<ovid. fast. 6.96>"His nomen iunctis Iunius" inquit "habet." 
<ovid. fast. 6.97> Dicta triplex causa est. at uos ignoscite, diuae: 
<ovid. fast. 6.98> Res est arbitrio non dirimenda meo. 
<ovid. fast. 6.99> Ite pares a me. perierunt iudice formae 
<ovid. fast. 6.100> Pergama: plus laedunt, quam iuuat una, duae. 
<ovid. fast. 6.101> Prima dies tibi, Carna, datur. dea cardinis haec est: 
<ovid. fast. 6.102> Numine clausa aperit, claudit aperta suo. 
<ovid. fast. 6.103> Vnde datas habeat uires, obscurior aeuo 
<ovid. fast. 6.104> Fama; sed e nostro carmine certus eris. 
<ovid. fast. 6.105> Adiacet antiquus Tiberino lucus Alerni: 
<ovid. fast. 6.106> Pontifices illuc nunc quoque sacra ferunt. 
<ovid. fast. 6.107> Inde sata est nymphe (Cranaen dixere priores) 
<ovid. fast. 6.108> Nequiquam multis saepe petita procis. 
<ovid. fast. 6.109> Rura sequi iaculisque feras agitare solebat, 
<ovid. fast. 6.110> Nodosasque caua tendere ualle plagas; 
<ovid. fast. 6.111> Non habuit pharetram, Phoebi tamen esse sororem 
<ovid. fast. 6.112> Credebant, nec erat, Phoebe, pudenda tibi. 
<ovid. fast. 6.113> Huic aliquis iuuenum dixisset amantia uerba, 
<ovid. fast. 6.114> Reddebat tales protinus illa sonos: 
<ovid. fast. 6.115>"Haec loca lucis habent nimis, et cum luce pudoris: 
<ovid. fast. 6.116> Si secreta magis ducis in antra, sequor." 
<ovid. fast. 6.117> Credulus ante ut iit, frutices haec nacta resistit, 
<ovid. fast. 6.118> Et latet et nullo est inuenienda modo. 
<ovid. fast. 6.119> Viderat hanc Ianus, uisaeque cupidine captus 
<ovid. fast. 6.120> Ad duram uerbis mollibus usus erat. 
<ovid. fast. 6.121> Nympha iubet quaeri de more remotius antrum, 
<ovid. fast. 6.122> Vtque comes sequitur, destituitque ducem. 
<ovid. fast. 6.123> Stulta! uidet Ianus quae post sua terga gerantur: 
<ovid. fast. 6.124> Nil agis, et latebras respicit ille tuas. 
<ovid. fast. 6.125> Nil agis, en! dixi: nam te sub rupe latentem 
<ovid. fast. 6.126> Occupat amplexu, speque potitus ait 
<ovid. fast. 6.127>"Ius pro concubitu nostro tibi cardinis esto: 
<ovid. fast. 6.128> Hoc pretium positae uirginitatis habe." 
<ovid. fast. 6.129> Sic fatus spinam, qua tristes pellere posset 
<ovid. fast. 6.130> A foribus noxas (haec erat alba) dedit. 
<ovid. fast. 6.131> Sunt auidae uolucres, non quae Phineia mensis 
<ovid. fast. 6.132> Guttura fraudabant, sed genus inde trahunt: 
<ovid. fast. 6.133> Grande caput, stantes oculi, rostra apta rapinis; 
<ovid. fast. 6.134> Canities pennis, unguibus hamus inest; 
<ovid. fast. 6.135> Nocte uolant puerosque petunt nutricis egentes, 
<ovid. fast. 6.136> Et uitiant cunis corpora rapta suis; 
<ovid. fast. 6.137> Carpere dicuntur lactentia uiscera rostris, 
<ovid. fast. 6.138> Et plenum poto sanguine guttur habent. 
<ovid. fast. 6.139> Est illis strigibus nomen; sed nominis huius 
<ovid. fast. 6.140> Causa quod horrenda stridere nocte solent. 
<ovid. fast. 6.141> Siue igitur nascuntur aues, seu carmine fiunt 
<ovid. fast. 6.142> Neniaque in uolucres Marsa figurat anus. 
<ovid. fast. 6.143> In thalamos uenere Procae: Proca natus in illis 
<ovid. fast. 6.144> Praeda recens auium quinque diebus erat, 
<ovid. fast. 6.145> Pectoraque exsorbent auidis infantia linguis 
<ovid. fast. 6.146> At puer infelix uagit opemque petit. 
<ovid. fast. 6.147> Territa uoce sui nutrix accurrit alumni 
<ovid. fast. 6.148> Et rigido sectas inuenit ungue genas. 
<ovid. fast. 6.149> Quid faceret? color oris erat qui frondibus olim 
<ovid. fast. 6.150> Esse solet seris, quas noua laesit hiems. 
<ovid. fast. 6.151> Peruenit ad Cranaen, et rem docet. illa "timorem 
<ovid. fast. 6.152> Pone: tuus sospes" dixit "alumnus erit." 
<ovid. fast. 6.153> Venerat ad cunas; flebant materque paterque: 
<ovid. fast. 6.154>"Sistite uos lacrimas, ipsa medebor" ait. 
<ovid. fast. 6.155> Protinus arbutea postes ter in ordine tangit 
<ovid. fast. 6.156> Fronde, ter arbutea limina fronde notat 
<ovid. fast. 6.157> Spargit aquis aditus (et aquae medicamen habebant) 
<ovid. fast. 6.158> Extaque de porca cruda bimenstre tenet, 
<ovid. fast. 6.159> Atque ita "noctis aues, extis puerilibus" inquit 
<ovid. fast. 6.160>"Parcite: pro paruo uictima parua cadit. 
<ovid. fast. 6.161> Cor pro corde, precor, pro fibris sumite fibras: 
<ovid. fast. 6.162> Hanc animam uobis pro meliore damus." 
<ovid. fast. 6.163> Sic ubi libauit, prosecta sub aethere ponit 
<ovid. fast. 6.164> Quique adsint sacris respicere illa uetat. 
<ovid. fast. 6.165> Virgaque Ianalis de spina subditur alba 
<ovid. fast. 6.166> Qua lumen thalamis parua fenestra dabat. 
<ovid. fast. 6.167> Post illud nec aues cunas uiolasse feruntur 
<ovid. fast. 6.168> Et rediit puero qui fuit ante color. 
<ovid. fast. 6.169> Pinguia cur illis gustentur larda kalendis 
<ovid. fast. 6.170> Mixtaque cum calido sit faba farre rogas? 
<ovid. fast. 6.171> Prisca dea est, aliturque cibis quibus ante solebat, 
<ovid. fast. 6.172> Nec petit ascitas luxuriosa dapes. 
<ovid. fast. 6.173> Piscis adhuc illi populo sine fraude natabat, 
<ovid. fast. 6.174> Ostreaque in conchis tuta fuere suis; 
<ovid. fast. 6.175> Nec Latium norat quam praebet Ionia diues 
<ovid. fast. 6.176> Nec quae Pygmaeo sanguine gaudet auis; 
<ovid. fast. 6.177> Et praeter pennas nihil in pauone placebat, 
<ovid. fast. 6.178> Nec tellus captas miserat arte feras. 
<ovid. fast. 6.179> Sus erat in pretio, caesa sue festa colebant; 
<ovid. fast. 6.180> Terra fabas tantum duraque farra dabat. 
<ovid. fast. 6.181> Quae duo mixta simul sextis quicumque kalendis 
<ovid. fast. 6.182> Ederit, huic laedi uiscera posse negant. 
<ovid. fast. 6.183> Arce quoque in summa Iunoni templa Monetae 
<ovid. fast. 6.184> Ex uoto memorant facta, Camille, tuo. 
<ovid. fast. 6.185> Ante domus Manli fuerat, qui Gallica quondam 
<ovid. fast. 6.186> A Capitolino reppulit arma Ioue. 
<ovid. fast. 6.187> Quam bene, di magni, pugna cecidisset in illa 
<ovid. fast. 6.188> Defensor solii, Iuppiter alte, tui! 
<ovid. fast. 6.189> Vixit, ut occideret damnatus crimine regni: 
<ovid. fast. 6.190> Hunc illi titulum longa senecta dabat. 
<ovid. fast. 6.191> Lux eadem Marti festa est, quem prospicit extra 
<ovid. fast. 6.192> Appositum Tectae porta Capena Viae. 
<ovid. fast. 6.193> Te quoque, Tempestas, meritam delubra fatemur, 
<ovid. fast. 6.194> Cum paene est Corsis obruta classis aquis. 
<ovid. fast. 6.195> Haec hominum monimenta patent: si quaeritis astra, 
<ovid. fast. 6.196> Tunc oritur magni praepes adunca Iouis. 
<ovid. fast. 6.197> Postera lux Hyadas, Taurinae cornua frontis, 
<ovid. fast. 6.198> Euocat, et multa terra madescit aqua. 
<ovid. fast. 6.199> Mane ubi bis fuerit Phoebusque iterauerit ortus 
<ovid. fast. 6.200> Factaque erit posito rore bis uda seges, 
<ovid. fast. 6.201> Hac sacrata die Tusco Bellona duello 
<ovid. fast. 6.202> Dicitur, et Latio prospera semper adest. 
<ovid. fast. 6.203> Appius est auctor, Pyrrho qui pace negata 
<ovid. fast. 6.204> Multum animo uidit, lumine captus erat. 
<ovid. fast. 6.205> Prospicit a templo summum breuis area Circum: 
<ovid. fast. 6.206> Est ibi non paruae parua columna notae; 
<ovid. fast. 6.207> Hinc solet hasta manu, belli praenuntia, mitti, 
<ovid. fast. 6.208> In regem et gentes cum placet arma capi. 
<ovid. fast. 6.209>"Donec ab Iliaca placidus purgamina Vesta 
<ovid. fast. 6.210> Detulerit flauis in mare Thybris aquis, 
<ovid. fast. 6.211> Non mihi detonso crinem depectere buxo, 
<ovid. fast. 6.212> Non ungues ferro subsecuisse licet, 
<ovid. fast. 6.213> Non tetigisse uirum, quamuis Iouis ille sacerdos, 
<ovid. fast. 6.214> Quamuis perpetua sit mihi lege datus. 
<ovid. fast. 6.215> Tu quoque ne propera: melius tua filia nubet 
<ovid. fast. 6.216> Ignea cum pura Vesta nitebit humo." 
<ovid. fast. 6.217> Altera pars Circi Custode sub Hercule tuta est, 
<ovid. fast. 6.218> Quod deus Euboico carmine munus habet. 
<ovid. fast. 6.219> Muneris est tempus qui Nonas Lucifer ante est; 
<ovid. fast. 6.220> Si titulum quaeris, Sulla probauit opus. 
<ovid. fast. 6.221> Quaerebam Nonas Sanco Fidione referrem 
<ovid. fast. 6.222> An tibi, Semo pater; tum mihi Sancus ait: 
<ovid. fast. 6.223>"Cuicumque ex istis dederis, ego munus habebo: 
<ovid. fast. 6.224> Nomina terna fero: sic uoluere(==VOLUERE) Cures." 
<ovid. fast. 6.225> Hunc igitur ueteres donarunt aede Sabini, 
<ovid. fast. 6.226> Inque Quirinali constituere iugo. 
<ovid. fast. 6.227> Est mihi, sitque, precor, nostris diuturnior annis, 
<ovid. fast. 6.228> Filia, qua felix sospite semper ero. 
<ovid. fast. 6.229> Hanc ego cum uellem genero dare, tempora taedis 
<ovid. fast. 6.230> Apta requirebam, quaeque cauenda forent: 
<ovid. fast. 6.231> Tum mihi post sacras monstratus Iunius Idus 
<ovid. fast. 6.232> Vtilis et nuptis, utilis esse uiris, 
<ovid. fast. 6.233> Primaque pars huius thalamis aliena reperta est; 
<ovid. fast. 6.234> Nam mihi sic coniunx sancta Dialis ait: 
<ovid. fast. 6.235> Tertia post Nonas remouere Lycaona Phoebe 
<ovid. fast. 6.236> Fertur, et a tergo non habet Vrsa metum. 
<ovid. fast. 6.237> Tunc ego me memini ludos in gramine Campi 
<ovid. fast. 6.238> Aspicere et dici, lubrice Thybri, tuos. 
<ovid. fast. 6.239> Festa dies illis qui lina madentia ducunt, 
<ovid. fast. 6.240> Quique tegunt paruis aera recurua cibis. 
<ovid. fast. 6.241> Mens quoque numen habet: Mentis delubra uidemus 
<ovid. fast. 6.242> Vota metu belli, perfide Poene, tui. 
<ovid. fast. 6.243> Poene, rebellaras, et leto consulis omnes 
<ovid. fast. 6.244> Attoniti Mauras pertimuere manus. 
<ovid. fast. 6.245> Spem metus expulerat, cum Menti uota senatus 
<ovid. fast. 6.246> Suscipit, et melior protinus illa uenit. 
<ovid. fast. 6.247> Aspicit instantes mediis sex lucibus Idus 
<ovid. fast. 6.248> Illa dies qua sunt uota soluta deae. 
<ovid. fast. 6.249> Vesta, faue: tibi nunc operata resoluimus ora, 
<ovid. fast. 6.250> Ad tua si nobis sacra uenire licet. 
<ovid. fast. 6.251> In prece totus eram: caelestia numina sensi, 
<ovid. fast. 6.252> Laetaque purpurea luce refulsit humus. 
<ovid. fast. 6.253> Non equidem uidi (ualeant mendacia uatum) 
<ovid. fast. 6.254> Te, dea, nec fueras aspicienda uiro; 
<ovid. fast. 6.255> Sed quae nescieram quorumque errore tenebar 
<ovid. fast. 6.256> Cognita sunt nullo praecipiente mihi. 
<ovid. fast. 6.257> Dena quater memorant habuisse Parilia Romam, 
<ovid. fast. 6.258> Cum flammae custos aede recepta dea est, 
<ovid. fast. 6.259> Regis opus placidi, quo non metuentius ullum 
<ovid. fast. 6.260> Numinis ingenium terra Sabina tulit. 
<ovid. fast. 6.261> Quae nunc aere uides, stipula tum tecta uideres 
<ovid. fast. 6.262> Et paries lento uimine textus erat. 
<ovid. fast. 6.263> Hic locus exiguus, qui sustinet Atria Vestae, 
<ovid. fast. 6.264> Tunc erat intonsi regia magna Numae; 
<ovid. fast. 6.265> Forma tamen templi, quae nunc manet, ante fuisse 
<ovid. fast. 6.266> Dicitur, et formae causa probanda subest. 
<ovid. fast. 6.267> Vesta eadem est et terra: subest uigil ignis utrique: 
<ovid. fast. 6.268> Significant sedem terra focusque suam. 
<ovid. fast. 6.269> Terra pilae similis, nullo fulcimine nixa, 
<ovid. fast. 6.270> Aere subiecto tam graue pendet onus: 
<ovid. fast. 6.271> Ipsa uolubilitas libratum sustinet orbem, 
<ovid. fast. 6.272> Quique premat partes angulus omnis abest: 
<ovid. fast. 6.273> Cumque sit in media rerum regione locata, 
<ovid. fast. 6.274> Vt tangat nullum plusue minusue latus, 
<ovid. fast. 6.275> Ni conuexa foret, parti uicinior esset, 
<ovid. fast. 6.276> Nec medium terram mundus haberet onus. 
<ovid. fast. 6.277> Arte Syracosia suspensus in aere clauso 
<ovid. fast. 6.278> Stat globus, immensi parua figura poli, 
<ovid. fast. 6.279> Et quantum a summis, tantum secessit ab imis 
<ovid. fast. 6.280> Terra; quod ut fiat forma rotunda facit. 
<ovid. fast. 6.281> Par facies templi; nullus procurrit in illo 
<ovid. fast. 6.282> Angulus, a pluuio uindicat imbre tholus. 
<ovid. fast. 6.283> Cur sit uirginibus, quaeris, dea culta ministris? 
<ovid. fast. 6.284> Inueniam causas hac quoque parte suas. 
<ovid. fast. 6.285> Ex Ope Iunonem memorant Cereremque creatas 
<ovid. fast. 6.286> Semine Saturni; tertia Vesta fuit. 
<ovid. fast. 6.287> Vtraque nupserunt, ambae peperisse feruntur; 
<ovid. fast. 6.288> De tribus impatiens restitit una uiri. 
<ovid. fast. 6.289> Quid mirum, uirgo si uirgine laeta ministra 
<ovid. fast. 6.290> Admittit castas ad sua sacra manus? 
<ovid. fast. 6.291> Nec tu aliud Vestam quam uiuam intellege flammam; 
<ovid. fast. 6.292> Nataque de flamma corpora nulla uides. 
<ovid. fast. 6.293> Iure igitur uirgo est, quae semina nulla remittit 
<ovid. fast. 6.294> Nec capit, et comites uirginitatis amat. 
<ovid. fast. 6.295> Esse diu stultus Vestae simulacra putaui, 
<ovid. fast. 6.296> Mox didici curuo nulla subesse tholo. 
<ovid. fast. 6.297> Ignis inexstinctus templo celatur in illo: 
<ovid. fast. 6.298> Effigiem nullam Vesta nec ignis habet. 
<ovid. fast. 6.299> Stat ui terra sua: ui stando Vesta uocatur; 
<ovid. fast. 6.300> Causaque par Grai nominis esse potest. 
<ovid. fast. 6.301> At focus a flammis et quod fouet omnia dictus; 
<ovid. fast. 6.302> Qui tamen in primis aedibus ante fuit. 
<ovid. fast. 6.303> Hinc quoque uestibulum dici reor; inde precando 
<ovid. fast. 6.304> Praefamur Vestam, quae loca prima tenet. 
<ovid. fast. 6.305> Ante focos olim scamnis considere longis 
<ovid. fast. 6.306> Mos erat, et mensae credere adesse deos; 
<ovid. fast. 6.307> Nunc quoque, cum fiunt antiquae sacra Vacunae, 
<ovid. fast. 6.308> Ante Vacunales stantque sedentque focos. 
<ovid. fast. 6.309> Venit in hos annos aliquid de more uetusto: 
<ovid. fast. 6.310> Fert missos Vestae pura patella cibos. 
<ovid. fast. 6.311> Ecce coronatis panis dependet asellis, 
<ovid. fast. 6.312> Et uelant scabras florida serta molas. 
<ovid. fast. 6.313> Sola prius furnis torrebant farra coloni 
<ovid. fast. 6.314>(Et Fornacali sunt sua sacra deae): 
<ovid. fast. 6.315> Suppositum cineri panem focus ipse parabat, 
<ovid. fast. 6.316> Strataque erat tepido tegula quassa solo. 
<ovid. fast. 6.317> Inde focum seruat pistor dominamque focorum 
<ovid. fast. 6.318> Et quae pumiceas uersat asella molas. 
<ovid. fast. 6.319> Praeteream referamne tuum, rubicunde Priape 
<ovid. fast. 6.320> Dedecus? est multi fabula parua ioci. 
<ovid. fast. 6.321> Turrigera frontem Cybele redimita corona 
<ovid. fast. 6.322> Conuocat aeternos ad sua festa deos; 
<ovid. fast. 6.323> Conuocat et satyros et, rustica numina, nymphas; 
<ovid. fast. 6.324> Silenus, quamuis nemo uocarat, adest. 
<ovid. fast. 6.325> Nec licet et longum est epulas narrare deorum: 
<ovid. fast. 6.326> In multo nox est peruigilata mero. 
<ovid. fast. 6.327> Hi temere errabant in opacae uallibus Idae, 
<ovid. fast. 6.328> Pars iacet et molli gramine membra leuat 
<ovid. fast. 6.329> Hi ludunt, hos somnus habet; pars bracchia nectit 
<ovid. fast. 6.330> Et uiridem celeri ter pede pulsat humum. 
<ovid. fast. 6.331> Vesta iacet placidamque capit secura quietem, 
<ovid. fast. 6.332> Sicut erat, positum caespite fulta caput. 
<ovid. fast. 6.333> At ruber hortorum custos nymphasque deasque 
<ovid. fast. 6.334> Captat, et errantes fertque refertque pedes 
<ovid. fast. 6.335> Aspicit et Vestam: dubium nymphamne putarit 
<ovid. fast. 6.336> An scierit Vestam, scisse sed ipse negat. 
<ovid. fast. 6.337> Spem capit obscenam, furtimque accedere temptat 
<ovid. fast. 6.338> Et fert suspensos corde micante gradus. 
<ovid. fast. 6.339> Forte senex, quo uectus erat, Silenus asellum 
<ovid. fast. 6.340> Liquerat ad ripas lene sonantis aquae 
<ovid. fast. 6.341> Ibat ut inciperet longi deus Hellesponti, 
<ovid. fast. 6.342> Intempestiuo cum rudit ille sono 
<ovid. fast. 6.343> Territa uoce graui surgit dea, conuolat omnis 
<ovid. fast. 6.344> Turba, per infestas effugit ille manus. 
<ovid. fast. 6.345> Lampsacos hoc animal solita est mactare Priapo 
<ovid. fast. 6.346>"Apta" canens "flammis indicis exta damus." 
<ovid. fast. 6.347> Quem tu, diua, memor de pane monilibus ornas 
<ovid. fast. 6.348> Cessat opus, uacuae conticuere molae. 
<ovid. fast. 6.349> Nomine quam pretio celebratior arce Tonantis 
<ovid. fast. 6.350> Dicam Pistoris quid uelit ara Iouis. 
<ovid. fast. 6.351> Cincta premebantur trucibus Capitolia Gallis: 
<ovid. fast. 6.352> Fecerat obsidio iam diuturna famem. 
<ovid. fast. 6.353> Iuppiter, ad solium superis regale uocatis, 
<ovid. fast. 6.354>"Incipe" ait Marti; protinus ille refert: 
<ovid. fast. 6.355>"Scilicet ignotum est quae sit fortuna malorum, 
<ovid. fast. 6.356> Et dolor hic animi uoce querentis eget. 
<ovid. fast. 6.357> Si tamen ut referam breuiter mala iuncta pudori 
<ovid. fast. 6.358> Exigis, Alpino Roma sub hoste iacet. 
<ovid. fast. 6.359> Haec est cui fuerat promissa potentia rerum, 
<ovid. fast. 6.360> Iuppiter? hanc terris impositurus eras? 
<ovid. fast. 6.361> Iamque suburbanos Etruscaque contudit arma: 
<ovid. fast. 6.362> Spes erat in cursu: nunc lare pulsa suo est. 
<ovid. fast. 6.363> Vidimus ornatos aerata per atria picta 
<ovid. fast. 6.364> Veste triumphales occubuisse senes; 
<ovid. fast. 6.365> Vidimus Iliacae transferri pignora Vestae 
<ovid. fast. 6.366> Sede: putant aliquos scilicet esse deos. 
<ovid. fast. 6.367> At si respicerent qua uos habitatis in arce 
<ovid. fast. 6.368> Totque domos uestras obsidione premi, 
<ovid. fast. 6.369> Nil opis in cura scirent superesse deorum, 
<ovid. fast. 6.370> Et data sollicita tura perire manu. 
<ovid. fast. 6.371> Atque utinam pugnae pateat locus; arma capessant, 
<ovid. fast. 6.372> Et, si non poterunt exsuperare, cadant. 
<ovid. fast. 6.373> Nunc inopes uictus ignauaque fata timentes 
<ovid. fast. 6.374> Monte suo clausos barbara turba premit." 
<ovid. fast. 6.375> Tunc Venus et lituo pulcher trabeaque Quirinus 
<ovid. fast. 6.376> Vestaque pro Latio multa locuta suo est. 
<ovid. fast. 6.377>"Publica" respondit "cura est pro moenibus istis" 
<ovid. fast. 6.378> Iuppiter "et poenas Gallia uicta dabit. 
<ovid. fast. 6.379> Tu modo, quae desunt fruges, superesse putentur 
<ovid. fast. 6.380> Effice, nec sedes desere, Vesta, tuas. 
<ovid. fast. 6.381> Quodcumque est solidae Cereris, caua machina frangat 
<ovid. fast. 6.382> Mollitamque manu duret in igne focus." 
<ovid. fast. 6.383> Iusserat, et fratris uirgo Saturnia iussis 
<ovid. fast. 6.384> Adnuit, et mediae tempora noctis erant. 
<ovid. fast. 6.385> Iam ducibus somnum dederat labor. increpat illos 
<ovid. fast. 6.386> Iuppiter et sacro quid uelit ore docet: 
<ovid. fast. 6.387>"Surgite, et in medios de summis arcibus hostes 
<ovid. fast. 6.388> Mittite, quam minime mittere uultis, opem." 
<ovid. fast. 6.389> Somnus abit, quaeruntque, nouis ambagibus acti 
<ovid. fast. 6.390> Tradere quam nolint et iubeantur opem. 
<ovid. fast. 6.391> Esse Ceres uisa est; iaciunt Cerialia dona: 
<ovid. fast. 6.392> Iacta super galeas scutaque longa sonant. 
<ovid. fast. 6.393> Posse fame uinci spes excidit: hoste repulso 
<ovid. fast. 6.394> Candida Pistori ponitur ara Ioui. 
<ovid. fast. 6.395> Forte reuertebar festis Vestalibus illa 
<ovid. fast. 6.396> Quae Noua Romano nunc Via iuncta foro est: 
<ovid. fast. 6.397> Huc pede matronam nudo descendere uidi 
<ovid. fast. 6.398> Obstipui tacitus sustinuique gradum. 
<ovid. fast. 6.399> Sensit anus uicina loci, iussumque sedere 
<ovid. fast. 6.400> Alloquitur, quatiens uoce tremente caput: 
<ovid. fast. 6.401>"Hoc, ubi nunc fora sunt, udae tenuere paludes 
<ovid. fast. 6.402> Amne redundatis fossa madebat aquis. 
<ovid. fast. 6.403> Curtius ille lacus, siccas qui sustinet aras 
<ovid. fast. 6.404> Nunc solida est tellus, sed lacus ante fuit; 
<ovid. fast. 6.405> Qua Velabra solent in Circum ducere pompas, 
<ovid. fast. 6.406> Nil praeter salices cassaque canna fuit: 
<ovid. fast. 6.407> Saepe suburbanas rediens conuiua per undas 
<ovid. fast. 6.408> Cantat et ad nautas ebria uerba iacit. 
<ovid. fast. 6.409> Nondum conueniens diuersis iste figuris 
<ovid. fast. 6.410> Nomen ab auerso ceperat amne deus. 
<ovid. fast. 6.411> Hic quoque lucus erat iuncis et harundine densus 
<ovid. fast. 6.412> Et pede uelato non adeunda palus. 
<ovid. fast. 6.413> Stagna recesserunt et aquas sua ripa coercet, 
<ovid. fast. 6.414> Siccaque nunc tellus: mos tamen ille manet." 
<ovid. fast. 6.415> Reddiderat causam. "ualeas, anus optima" dixi; 
<ovid. fast. 6.416>"Quod superest aeui molle sit omne tui." 
<ovid. fast. 6.417> Cetera iam pridem didici puerilibus annis, 
<ovid. fast. 6.418> Non tamen idcirco praetereunda mihi. 
<ovid. fast. 6.419> Moenia Dardanides nuper noua fecerat Ilus 
<ovid. fast. 6.420>(Ilus adhuc Asiae diues habebat opes); 
<ovid. fast. 6.421> Creditur armiferae signum caeleste Mineruae 
<ovid. fast. 6.422> Vrbis in Iliacae desiluisse iuga. 
<ovid. fast. 6.423> Cura uidere fuit: uidi templumque locumque; 
<ovid. fast. 6.424> Hoc superest illi, Pallada Roma tenet. 
<ovid. fast. 6.425> Consulitur Smintheus, lucoque obscurus opaco 
<ovid. fast. 6.426> Hos non mentito reddidit ore sonos: 
<ovid. fast. 6.427>"Aetheriam seruate deam, seruabitis urbem: 
<ovid. fast. 6.428> Imperium secum transferet illa loci." 
<ovid. fast. 6.429> Seruat et inclusam summa tenet Ilus in arce, 
<ovid. fast. 6.430> Curaque ad heredem Laomedonta redit; 
<ovid. fast. 6.431> Sub Priamo seruata parum: sic ipsa uolebat, 
<ovid. fast. 6.432> Ex quo iudicio forma reuicta sua est. 
<ovid. fast. 6.433> Seu gener Adrasti, seu furtis aptus Vlixes, 
<ovid. fast. 6.434> Seu fuit Aeneas, eripuisse ferunt; 
<ovid. fast. 6.435> Auctor in incerto, res est Romana: tuetur 
<ovid. fast. 6.436> Vesta, quod assiduo lumine cuncta uidet. 
<ovid. fast. 6.437> Heu quantum timuere patres, quo tempore Vesta 
<ovid. fast. 6.438> Arsit et est tectis obruta paene suis! 
<ovid. fast. 6.439> Flagrabant sancti sceleratis ignibus ignes, 
<ovid. fast. 6.440> Mixtaque erat flammae flamma profana piae 
<ovid. fast. 6.441> Attonitae flebant demisso crine ministrae: 
<ovid. fast. 6.442> Abstulerat uires corporis ipse timor. 
<ovid. fast. 6.443> Prouolat in medium, et magna "succurrite" uoce, 
<ovid. fast. 6.444>"Non est auxilium flere" Metellus ait. 
<ovid. fast. 6.445>"Pignora uirgineis fatalia tollite palmis: 
<ovid. fast. 6.446> Non ea sunt uoto, sed rapienda manu. 
<ovid. fast. 6.447> Me miserum! dubitatis?" ait. dubitare uidebat 
<ovid. fast. 6.448> Et pauidas posito procubuisse genu. 
<ovid. fast. 6.449> Haurit aquas, tollensque manus "ignoscite", dixit 
<ovid. fast. 6.450>"Sacra: uir intrabo non adeunda uiro. 
<ovid. fast. 6.451> Si scelus est, in me commissi poena redundet: 
<ovid. fast. 6.452> Sit capitis damno Roma soluta mei." 
<ovid. fast. 6.453> Dixit, et irrupit: factum dea rapta probauit, 
<ovid. fast. 6.454> Pontificisque sui munere tuta fuit. 
<ovid. fast. 6.455> Nunc bene lucetis sacrae sub Caesare flammae: 
<ovid. fast. 6.456> Ignis in Iliacis nunc erit estque focis; 
<ovid. fast. 6.457> Nullaque dicetur uittas temerasse sacerdos 
<ovid. fast. 6.458> Hoc duce, nec uiua defodietur humo: 
<ovid. fast. 6.459> Sic incesta perit, quia, quam uiolauit, in illam 
<ovid. fast. 6.460> Conditur: est Tellus Vestaque numen idem. 
<ovid. fast. 6.461> Tum sibi Callaico Brutus cognomen ab hoste 
<ovid. fast. 6.462> Fecit et Hispanam sanguine tinxit humum. 
<ovid. fast. 6.463> Scilicet interdum miscentur tristia laetis, 
<ovid. fast. 6.464> Ne populum toto pectore festa iuuent: 
<ovid. fast. 6.465> Crassus ad Euphraten aquilas natumque suosque 
<ovid. fast. 6.466> Perdidit, et leto est ultimus ipse datus. 
<ovid. fast. 6.467>"Parthe, quid exsultas?" dixit dea "signa remittes, 
<ovid. fast. 6.468> Quique necem Crassi uindicet ultor erit." 
<ovid. fast. 6.469> At simul auritis uiolae demuntur asellis, 
<ovid. fast. 6.470> Et Cereris fruges aspera saxa terunt, 
<ovid. fast. 6.471> Nauita puppe sedens "Delphina uidebimus", inquit 
<ovid. fast. 6.472>"Vmida cum pulso nox erit orta die." 
<ovid. fast. 6.473> Iam, Phryx, a nupta quereris, Tithone, relinqui 
<ovid. fast. 6.474> Et uigil Eois Lucifer exit aquis: 
<ovid. fast. 6.475> Ite, bonae matres (uestrum Matralia festum), 
<ovid. fast. 6.476> Flauaque Thebanae reddite liba deae. 
<ovid. fast. 6.477> Pontibus et magno iuncta est celeberrima Circo 
<ovid. fast. 6.478> Area, quae posito de boue nomen habet. 
<ovid. fast. 6.479> Hac ibi luce ferunt Matutae sacra parenti 
<ovid. fast. 6.480> Sceptriferas Serui(==SERVI) templa dedisse manus. 
<ovid. fast. 6.481> Quae dea sit, quare famulas a limine templi 
<ovid. fast. 6.482> Arceat (arcet enim) libaque tosta petat, 
<ovid. fast. 6.483> Bacche racemiferos hedera distincte capillos, 
<ovid. fast. 6.484> Si domus illa tua est, derige uatis opus. 
<ovid. fast. 6.485> Arserat obsequio Semele Iouis: accipit Ino 
<ovid. fast. 6.486> Te, puer, et summa sedula nutrit ope. 
<ovid. fast. 6.487> Intumuit Iuno, raptum quod paelice natum 
<ovid. fast. 6.488> Educet: at sanguis ille sororis erat. 
<ovid. fast. 6.489> Hinc agitur furiis Athamas et imagine falsa, 
<ovid. fast. 6.490> Tuque cadis patria, parue Learche, manu; 
<ovid. fast. 6.491> Maesta Learcheas mater tumulauerat umbras 
<ovid. fast. 6.492> Et dederat miseris omnia iusta rogis. 
<ovid. fast. 6.493> Haec quoque, funestos ut erat laniata capillos, 
<ovid. fast. 6.494> Prosilit et cunis te, Melicerta, rapit. 
<ovid. fast. 6.495> Est spatio contracta breui, freta bina repellit, 
<ovid. fast. 6.496> Vnaque pulsatur, terra, duabus aquis: 
<ovid. fast. 6.497> Huc uenit insanis natum complexa lacertis, 
<ovid. fast. 6.498> Et secum celso mittit in alta iugo. 
<ovid. fast. 6.499> Excipit illaesos Panope centumque sorores, 
<ovid. fast. 6.500> Et placido lapsu per sua regna ferunt. 
<ovid. fast. 6.501> Nondum Leucothea, nondum puer ille Palaemon 
<ovid. fast. 6.502> Verticibus densi Thybridis ora tenent. 
<ovid. fast. 6.503> Lucus erat, dubium Semelae Stimulaene uocetur; 
<ovid. fast. 6.504> Maenadas Ausonias incoluisse ferunt: 
<ovid. fast. 6.505> Quaerit ab his Ino quae gens foret. Arcadas esse 
<ovid. fast. 6.506> Audit et Euandrum sceptra tenere loci. 
<ovid. fast. 6.507> Dissimulata deam Latias Saturnia Bacchas 
<ovid. fast. 6.508> Instimulat fictis insidiosa sonis: 
<ovid. fast. 6.509>"O nimium faciles, o toto pectore captae, 
<ovid. fast. 6.510> Non uenit haec nostris hospes amica choris. 
<ovid. fast. 6.511> Fraude petit, sacrique parat cognoscere ritum: 
<ovid. fast. 6.512> Quo possit poenas pendere pignus habet." 
<ovid. fast. 6.513> Vix bene desierat, complent ululatibus auras 
<ovid. fast. 6.514> Thyiades, effusis per sua colla comis, 
<ovid. fast. 6.515> Iniciuntque manus puerumque reuellere pugnant. 
<ovid. fast. 6.516> Quos ignorat adhuc, inuocat illa deos: 
<ovid. fast. 6.517>"Dique uirique loci, miserae succurrite matri." 
<ovid. fast. 6.518> Clamor Auentini saxa propinqua ferit. 
<ovid. fast. 6.519> Appulerat ripae uaccas Oetaeus Hiberas; 
<ovid. fast. 6.520> Audit, et ad uocem concitus urget iter: 
<ovid. fast. 6.521> Herculis aduentu quae uim modo ferre parabant 
<ovid. fast. 6.522> Turpia femineae terga dedere fugae. 
<ovid. fast. 6.523>"Quid petis hinc", (cognorat enim) "matertera Bacchi? 
<ovid. fast. 6.524> An numen, quod me, te quoque uexat?" ait. 
<ovid. fast. 6.525> Illa docet partim, partim praesentia nati 
<ovid. fast. 6.526> Continet, et furiis in scelus isse pudet. 
<ovid. fast. 6.527> Rumor, ut est uelox, agitatis peruolat alis, 
<ovid. fast. 6.528> Estque frequens, Ino, nomen in ore tuum. 
<ovid. fast. 6.529> Hospita Carmentis fidos intrasse penates 
<ovid. fast. 6.530> Diceris et longam deposuisse famem. 
<ovid. fast. 6.531> Liba sua properata manu Tegeaea sacerdos 
<ovid. fast. 6.532> Traditur in subito cocta dedisse foco. 
<ovid. fast. 6.533> Nunc quoque liba iuuant festis Matralibus illam. 
<ovid. fast. 6.534> Rustica sedulitas gratior arte fuit. 
<ovid. fast. 6.535>"Nunc", ait "o uates, uenientia fata resigna, 
<ovid. fast. 6.536> Qua licet: hospitiis hoc, precor, adde meis." 
<ovid. fast. 6.537> Parua mora est, caelum uates ac numina sumit, 
<ovid. fast. 6.538> Fitque sui toto pectore plena dei; 
<ovid. fast. 6.539> Vix illam subito posses cognoscere, tanto 
<ovid. fast. 6.540> Sanctior et tanto, quam modo, maior erat. 
<ovid. fast. 6.541>"Laeta canam: gaude, defuncta laboribus Ino" 
<ovid. fast. 6.542> Dixit, "et huic populo prospera semper ades. 
<ovid. fast. 6.543> Numen eris pelagi: natum quoque pontus habebit. 
<ovid. fast. 6.544> In uestris aliud sumite nomen aquis: 
<ovid. fast. 6.545> Leucothea Grais, Matuta uocabere nostris; 
<ovid. fast. 6.546> In portus nato ius erit omne tuo, 
<ovid. fast. 6.547> Quem nos Portunum, sua lingua Palaemona dicet. 
<ovid. fast. 6.548> Ite, precor, nostris aequus uterque locis." 
<ovid. fast. 6.549> Adnuerat, promissa fides; posuere labores, 
<ovid. fast. 6.550> Nomina mutarunt: hic deus, illa dea est. 
<ovid. fast. 6.551> Cur uetet ancillas accedere quaeritis? odit, 
<ovid. fast. 6.552> Principiumque odii, si sinat illa, canam. 
<ovid. fast. 6.553> Vna ministrarum solita est, Cadmei, tuarum 
<ovid. fast. 6.554> Saepe sub amplexus coniugis ire tui. 
<ovid. fast. 6.555> Improbus hanc Athamas furtim dilexit; ab illa 
<ovid. fast. 6.556> Comperit agricolis semina tosta dari: 
<ovid. fast. 6.557> Ipsa quidem fecisse negas, sed fama recepit: 
<ovid. fast. 6.558> Hoc est cur odio sit tibi serua manus. 
<ovid. fast. 6.559> Non tamen hanc pro stirpe sua pia mater adoret: 
<ovid. fast. 6.560> Ipsa parum felix uisa fuisse parens. 
<ovid. fast. 6.561> Alterius prolem melius mandabitis illi: 
<ovid. fast. 6.562> Vtilior Baccho quam fuit illa suis. 
<ovid. fast. 6.563> Hanc tibi "quo properas?" memorant dixisse, Rutili, 
<ovid. fast. 6.564>"Luce mea Marso consul ab hoste cades." 
<ovid. fast. 6.565> Exitus accessit uerbis, flumenque Toleni 
<ovid. fast. 6.566> Purpureum mixtis sanguine fluxit aquis. 
<ovid. fast. 6.567> Proximus annus erat: Pallantide caesus eadem 
<ovid. fast. 6.568> Didius hostiles ingeminauit opes. 
<ovid. fast. 6.569> Lux eadem, Fortuna, tua est, auctorque locusque; 
<ovid. fast. 6.570> Sed superiniectis quis latet iste togis? 
<ovid. fast. 6.571> Seruius est, hoc constat enim: sed causa latendi 
<ovid. fast. 6.572> Discrepat, et dubium me quoque mentis habet. 
<ovid. fast. 6.573> Dum dea furtiuos timide profitetur amores, 
<ovid. fast. 6.574> Caelestemque homini concubuisse pudet 
<ovid. fast. 6.575>(Arsit enim magno correpta cupidine regis, 
<ovid. fast. 6.576> Caecaque in hoc uno non fuit illa uiro), 
<ovid. fast. 6.577> Nocte domum parua solita est intrare fenestra, 
<ovid. fast. 6.578> Vnde Fenestellae nomina porta tenet. 
<ovid. fast. 6.579> Nunc pudet, et uultus uelamine celat amatos, 
<ovid. fast. 6.580> Oraque sunt multa regia tecta toga. 
<ovid. fast. 6.581> An magis est uerum post Tulli funera plebem 
<ovid. fast. 6.582> Confusam placidi morte fuisse ducis: 
<ovid. fast. 6.583> Nec modus ullus erat, crescebat imagine luctus, 
<ovid. fast. 6.584> Donec eum positis occuluere togis? 
<ovid. fast. 6.585> Tertia causa mihi spatio maiore canenda est; 
<ovid. fast. 6.586> Nos tamen adductos intus agemus equos. 
<ovid. fast. 6.587> Tullia coniugio, sceleris mercede, peracto 
<ovid. fast. 6.588> His solita est dictis exstimulare uirum: 
<ovid. fast. 6.589>"Quid iuuat esse pares, te nostrae caede sororis 
<ovid. fast. 6.590> Meque tui fratris, si pia uita placet? 
<ovid. fast. 6.591> Viuere debuerant et uir meus et tua coniunx, 
<ovid. fast. 6.592> Si nullum ausuri maius eramus opus. 
<ovid. fast. 6.593> Et caput et regnum facio dotale palentis. 
<ovid. fast. 6.594> Si uir es, i, dictas exige dotis opes. 
<ovid. fast. 6.595> Regia res scelus est: socero cape regna necato, 
<ovid. fast. 6.596> Et nostras patrio sanguine tingue manus." 
<ovid. fast. 6.597> Talibus instinctus solio priuatus in alto 
<ovid. fast. 6.598> Sederat: attonitum uulgus in arma ruit: 
<ovid. fast. 6.599> Hinc cruor et caedes, infirmaque uincitur aetas: 
<ovid. fast. 6.600> Sceptra gener socero rapta Superbus habet. 
<ovid. fast. 6.601> Ipse sub Esquiliis, ubi erat sua regia, caesus 
<ovid. fast. 6.602> Concidit in dura sanguinulentus humo. 
<ovid. fast. 6.603> Filia carpento, patrios initura penates, 
<ovid. fast. 6.604> Ibat per medias alta feroxque uias. 
<ovid. fast. 6.605> Corpus ut aspexit, lacrimis auriga profusis 
<ovid. fast. 6.606> Restitit; hunc tali corripit illa sono: 
<ovid. fast. 6.607>"Vadis, an exspectas pretium pietatis amarum? 
<ovid. fast. 6.608> Duc, inquam, inuitas ipsa per ora rotas." 
<ovid. fast. 6.609> Certa fides facti: dictus Sceleratus ab illa 
<ovid. fast. 6.610> Vicus, et aeterna res ea pressa nota. 
<ovid. fast. 6.611> Post tamen hoc ausa est templum, monimenta parentis, 
<ovid. fast. 6.612> Tangere: mira quidem, sed tamen acta loquar. 
<ovid. fast. 6.613> Signum erat in solio residens sub imagine Tulli; 
<ovid. fast. 6.614> Dicitur hoc oculis opposuisse manum, 
<ovid. fast. 6.615> Et uox audita est "uultus abscondite nostros, 
<ovid. fast. 6.616> Ne natae uideant ora nefanda meae." 
<ovid. fast. 6.617> Veste data tegitur; uetat hanc Fortuna moueri, 
<ovid. fast. 6.618> Et sic e templo est ipsa locuta suo: 
<ovid. fast. 6.619>"Ore reuelato qua primum luce patebit 
<ovid. fast. 6.620> Seruius, haec positi prima pudoris erit." 
<ovid. fast. 6.621> Parcite, matronae, uetitas attingere uestes 
<ovid. fast. 6.622>(Sollemni satis est uoce mouere preces), 
<ovid. fast. 6.623> Sitque caput semper Romano tectus amictu 
<ovid. fast. 6.624> Qui rex in nostra septimus urbe fuit. 
<ovid. fast. 6.625> Arserat hoc templum: signo tamen ille pepercit 
<ovid. fast. 6.626> Ignis; opem nato Mulciber ipse tulit. 
<ovid. fast. 6.627> Namque pater Tulli Vulcanus, Ocresia mater 
<ovid. fast. 6.628> Praesignis facie Corniculana fuit. 
<ovid. fast. 6.629> Hanc secum Tanaquil, sacris de more peractis, 
<ovid. fast. 6.630> Iussit in ornatum fundere uina focum: 
<ovid. fast. 6.631> Hinc inter cineres obsceni forma uirilis 
<ovid. fast. 6.632> Aut fuit aut uisa est, sed fuit illa magis. 
<ovid. fast. 6.633> Iussa foco captiua sedet: conceptus ob illa 
<ovid. fast. 6.634> Seruius a caelo semina gentis habet. 
<ovid. fast. 6.635> Signa dedit genitor tunc cum caput igne corusco 
<ovid. fast. 6.636> Contigit, inque comis flammeus arsit apex. 
<ovid. fast. 6.637> Te quoque magnifica, Concordia, dedicat aede 
<ovid. fast. 6.638> Liuia, quam caro praestitit ipsa uiro. 
<ovid. fast. 6.639> Disce tamen, ueniens aetas: ubi Liuia nunc est 
<ovid. fast. 6.640> Porticus, immensae tecta fuere domus; 
<ovid. fast. 6.641> Vrbis opus domus una fuit spatiumque tenebat 
<ovid. fast. 6.642> Quo breuius muris oppida multa tenent. 
<ovid. fast. 6.643> Haec aequata solo est, nullo sub crimine regni, 
<ovid. fast. 6.644> Sed quia luxuria uisa nocere sua. 
<ovid. fast. 6.645> Sustinuit tantas operum subuertere moles 
<ovid. fast. 6.646> Totque suas heres perdere Caesar opes: 
<ovid. fast. 6.647> Sic agitur censura et sic exempla parantur 
<ovid. fast. 6.648> Cum uindex, alios quod monet, ipse facit. 
<ovid. fast. 6.649> Nulla nota est ueniente die, quam dicere possis; 
<ovid. fast. 6.650> Idibus Inuicto sunt data templa Ioui. 
<ovid. fast. 6.651> Et iam Quinquatrus iubeor narrare minores. 
<ovid. fast. 6.652> Nunc ades o coeptis, flaua Minerua, meis. 
<ovid. fast. 6.653>"Cur uagus incedit tota tibicen in Vrbe? 
<ovid. fast. 6.654> Quid sibi personae, quid stola longa uolunt?" 
<ovid. fast. 6.655> Sic ego. sic posita Tritonia cuspide dixit 
<ovid. fast. 6.656>(Possim utinam doctae uerba referre deae): 
<ovid. fast. 6.657>"Temporibus ueterum tibicinis usus auorum 
<ovid. fast. 6.658> Magnus et in magno semper honore fuit: 
<ovid. fast. 6.659> Cantabat fanis, cantabat tibia ludis 
<ovid. fast. 6.660> Cantabat maestis tibia funeribus; 
<ovid. fast. 6.661> Dulcis erat mercede labor. tempusque secutum 
<ovid. fast. 6.662> Quod subito gratae frangeret artis opus. 
<ovid. fast. 6.663> Adde quod aedilis, pompam qui funeris irent, 
<ovid. fast. 6.664> Artifices solos iusserat esse decem. 
<ovid. fast. 6.665> Exilio mutant Vrbem Tiburque recedunt: 
<ovid. fast. 6.666> Exilium quodam tempore Tibur erat. 
<ovid. fast. 6.667> Quaeritur in scaena caua tibia, quaeritur aris; 
<ovid. fast. 6.668> Ducit supremos nenia nulla toros. 
<ovid. fast. 6.669> Seruierat quidam, quantolibet ordine dignus, 
<ovid. fast. 6.670> Tibure, sed longo tempore liber erat. 
<ovid. fast. 6.671> Rure dapes parat ille suo, turbamque canoram 
<ovid. fast. 6.672> Conuocat: ad festas conuenit illa dapes. 
<ovid. fast. 6.673> Nox erat, et uinis oculique animique natabant, 
<ovid. fast. 6.674> Cum praecomposito nuntius ore uenit, 
<ovid. fast. 6.675> Atque ita "quid cessas conuiuia soluere?" dixit 
<ovid. fast. 6.676>"Auctor uindictae nam uenit ecce tuae." 
<ovid. fast. 6.677> Nec mora, conuiuae ualido titubantia uino 
<ovid. fast. 6.678> Membra mouent; dubii stantque labantque pedes. 
<ovid. fast. 6.679> At dominus "discedite" ait, plaustroque morantes 
<ovid. fast. 6.680> Sustulit; in plaustro scirpea lata fuit. 
<ovid. fast. 6.681> Alliciunt somnos tempus motusque merumque, 
<ovid. fast. 6.682> Potaque se Tibur turba redire putat. 
<ovid. fast. 6.683> Iamque per Esquilias Romanam intrauerat urbem, 
<ovid. fast. 6.684> Et mane in medio plaustra fuere foro. 
<ovid. fast. 6.685> Plautius, ut posset specie numeroque senatum 
<ovid. fast. 6.686> Fallere, personis imperat ora tegi, 
<ovid. fast. 6.687> Admiscetque alios et, ut hunc tibicina coetum 
<ovid. fast. 6.688> Augeat, in longis uestibus esse iubet; 
<ovid. fast. 6.689> Sic reduces bene posse tegi, ne forte notentur 
<ovid. fast. 6.690> Contra collegi iussa uenire sui. 
<ovid. fast. 6.691> Res placuit, cultuque nouo licet Idibus uti 
<ovid. fast. 6.692> Et canere ad ueteres uerba iocosa modos." 
<ovid. fast. 6.693> Haec ubi perdocuit, "superest mihi discere" dixi 
<ovid. fast. 6.694>"Cur sit Quinquatrus illa uocata dies." 
<ovid. fast. 6.695>"Martius" inquit "agit tali mea nomine festa, 
<ovid. fast. 6.696> Estque sub inuentis haec quoque turba meis. 
<ovid. fast. 6.697> Prima, terebrato per rara foramina buxo, 
<ovid. fast. 6.698> Vt daret, effeci, tibia longa sonos. 
<ovid. fast. 6.699> Vox placuit: faciem liquidis referentibus undis 
<ovid. fast. 6.700> Vidi uirgineas intumuisse genas. 
<ovid. fast. 6.701>"Ars mihi non tanti est: ualeas, mea tibia" dixi: 
<ovid. fast. 6.702> Excipit abiectam caespite ripa suo. 
<ovid. fast. 6.703> Inuentam satyrus primum miratur, et usum 
<ovid. fast. 6.704> Nescit, et inflatam sentit habere sonum; 
<ovid. fast. 6.705> Et modo dimittit digitis, modo concipit auras, 
<ovid. fast. 6.706> Iamque inter nymphas arte superbus erat: 
<ovid. fast. 6.707> Prouocat et Phoebum. Phoebo superante pependit: 
<ovid. fast. 6.708> Caesa recesserunt a cute membra sua. 
<ovid. fast. 6.709> Sum tamen inuentrix auctorque ego carminis huius: 
<ovid. fast. 6.710> Hoc est cur nostros ars colat ista dies." 
<ovid. fast. 6.711> Tertia nox ueniet, qua tu, Dodoni Thyone, 
<ovid. fast. 6.712> Stabis Agenorei fronte uidenda bouis. 
<ovid. fast. 6.713> Haec est illa dies qua tu purgamina Vestae, 
<ovid. fast. 6.714> Thybri, per Etruscas in mare mittis aquas. 
<ovid. fast. 6.715> Siqua fides uentis, Zephyro date carbasa, nautae: 
<ovid. fast. 6.716> Cras ueniet uestris ille secundus aquis. 
<ovid. fast. 6.717> At pater Heliadum radios ubi tinxerit undis, 
<ovid. fast. 6.718> Et cinget geminos stella serena polos, 
<ovid. fast. 6.719> Tollet humo ualidos proles Hyriea lacertos; 
<ovid. fast. 6.720> Continua Delphin nocte uidendus erit. 
<ovid. fast. 6.721> Scilicet hic olim Volscos Aequosque fugatos 
<ovid. fast. 6.722> Viderat in campis, Algida terra, tuis: 
<ovid. fast. 6.723> Vnde suburbano clarus, Tuberte, triumpho 
<ovid. fast. 6.724> Vectus es in niueis postmodo uictor equis. 
<ovid. fast. 6.725> Iam sex et totidem luces de mense supersunt, 
<ovid. fast. 6.726> Huic unum numero tu tamen adde diem. 
<ovid. fast. 6.727> Sol abit a Geminis, et Cancri signa rubescunt: 
<ovid. fast. 6.728> Coepit Auentina Pallas in arce coli. 
<ovid. fast. 6.729> Iam tua, Laomedon, oritur nurus, ortaque noctem 
<ovid. fast. 6.730> Pellit, et e pratis uda pruina fugit: 
<ovid. fast. 6.731> Reddita, quisquis is est, Summano templa feruntur, 
<ovid. fast. 6.732> Tum cum Romanis, Pyrrhe, timendus eras. 
<ovid. fast. 6.733> Hanc quoque cum patriis Galatea receperit undis, 
<ovid. fast. 6.734> Plenaque securae terra quietis erit, 
<ovid. fast. 6.735> Surgit humo iuuenis telis afflatus auitis, 
<ovid. fast. 6.736> Et gemino nexas porrigit angue manus. 
<ovid. fast. 6.737> Notus amor Phaedrae, nota est iniuria Thesei: 
<ovid. fast. 6.738> Deuouit natum credulus ille suum. 
<ovid. fast. 6.739> Non impune pius iuuenis Troezena petebat: 
<ovid. fast. 6.740> Diuidit obstantes pectore taurus aquas. 
<ovid. fast. 6.741> Solliciti terrentur equi, frustraque retenti 
<ovid. fast. 6.742> Per scopulos dominum duraque saxa trahunt. 
<ovid. fast. 6.743> Exciderat curru, lorisque morantibus artus 
<ovid. fast. 6.744> Hippolytus lacero corpore raptus erat, 
<ovid. fast. 6.745> Reddideratque animam, multum indignante Diana. 
<ovid. fast. 6.746>"Nulla" Coronides "causa doloris" ait: 
<ovid. fast. 6.747>"Namque pio iuueni uitam sine uulnere reddam, 
<ovid. fast. 6.748> Et cedent arti tristia fata meae." 
<ovid. fast. 6.749> Gramina continuo loculis depromit eburnis: 
<ovid. fast. 6.750> Profuerant Glauci manibus illa prius, 
<ovid. fast. 6.751> Tum cum obseruatas augur descendit in herbas, 
<ovid. fast. 6.752> Vsus et auxilio est anguis ab angue dato. 
<ovid. fast. 6.753> Pectora ter tetigit, ter uerba salubria dixit: 
<ovid. fast. 6.754> Depositum terra sustulit ille caput. 
<ovid. fast. 6.755> Lucus eum nemorisque sui Dictynna recessu 
<ovid. fast. 6.756> Celat: Aricino Virbius ille lacu. 
<ovid. fast. 6.757> At Clymenus Clothoque dolent, haec fila teneri, 
<ovid. fast. 6.758> Hic fieri regni iura minora sui. 
<ovid. fast. 6.759> Iuppiter, exemplum ueritus, derexit in ipsum 
<ovid. fast. 6.760> Fulmina qui nimiae mouerat artis opem. 
<ovid. fast. 6.761> Phoebe, querebaris: deus est, placare parenti: 
<ovid. fast. 6.762> Propter te, fieri quod uetat, ipse facit. 
<ovid. fast. 6.763> Non ego te, quamuis properabis uincere, Caesar, 
<ovid. fast. 6.764> Si uetet auspicium, signa mouere uelim. 
<ovid. fast. 6.765> Sint tibi Flaminius Trasimenaque litora testes 
<ovid. fast. 6.766> Per uolucres aequos multa monere deos. 
<ovid. fast. 6.767> Tempora si ueteris quaeris temeraria damni, 
<ovid. fast. 6.768> Quintus ab extremo mense bis ille dies. 
<ovid. fast. 6.769> Postera lux melior: superat Masinissa Syphacem, 
<ovid. fast. 6.770> Et cecidit telis Hasdrubal ipse suis. 
<ovid. fast. 6.771> Tempora labuntur, tacitisque senescimus annis, 
<ovid. fast. 6.772> Et fugiunt freno non remorante dies. 
<ovid. fast. 6.773> Quam cito uenerunt Fortunae Fortis honores! 
<ovid. fast. 6.774> Post septem luces Iunius actus erit. 
<ovid. fast. 6.775> Ite, deam laeti Fortem celebrate, Quirites: 
<ovid. fast. 6.776> In Tiberis ripa munera regis habet. 
<ovid. fast. 6.777> Pars pede, pars etiam celeri decurrite cumba, 
<ovid. fast. 6.778> Nec pudeat potos inde redire domum. 
<ovid. fast. 6.779> Ferte coronatae iuuenum conuiuia, lintres, 
<ovid. fast. 6.780> Multaque per medias uina bibantur aquas. 
<ovid. fast. 6.781> Plebs colit hanc, quia qui posuit de plebe fuisse 
<ovid. fast. 6.782> Fertur, et ex humili sceptra tulisse loco. 
<ovid. fast. 6.783> Conuenit et seruis, serua quia Tullius ortus 
<ovid. fast. 6.784> Constituit dubiae templa propinqua deae. 
<ovid. fast. 6.785> Ecce suburbana rediens male sobrius aede 
<ovid. fast. 6.786> Ad stellas aliquis talia uerba iacit: 
<ovid. fast. 6.787>"Zona latet tua nunc, et cras fortasse latebit: 
<ovid. fast. 6.788> Dehinc(==DE.H.INC) erit, Orion, aspicienda mihi." 
<ovid. fast. 6.789> At, si non esset potus, dixisset eadem 
<ovid. fast. 6.790> Venturum tempus solstitiale die. 
<ovid. fast. 6.791> Lucifero subeunte lares delubra tulerunt 
<ovid. fast. 6.792> Hic ubi fit docta multa corona manu. 
<ovid. fast. 6.793> Tempus idem Stator aedis habet, quam Romulus olim 
<ovid. fast. 6.794> Ante Palatini condidit ora iugi. 
<ovid. fast. 6.795> Tot restant de mense dies quot nomina Parcis, 
<ovid. fast. 6.796> Cum data sunt trabeae templa, Quirine, tuae. 
<ovid. fast. 6.797> Tempus Iuleis cras est natale kalendis: 
<ovid. fast. 6.798> Pierides, coeptis addite summa meis. 
<ovid. fast. 6.799> Dicite. Pierides, quis uos addixerit isti 
<ovid. fast. 6.800> Cui dedit inuitas uicta nouerca manus. 
<ovid. fast. 6.801> Sic ego. sic Clio: "clari monimenta Philippi 
<ovid. fast. 6.802> Aspicis, unde trahit Marcia casta genus, 
<ovid. fast. 6.803> Marcia, sacrifico deductum nomen ab Anco 
<ovid. fast. 6.804> In qua par facies nobilitate sua. 
<ovid. fast. 6.805> Par animo quoque forma suo respondet; in illa 
<ovid. fast. 6.806> Et genus et facies ingeniumque simul. 
<ovid. fast. 6.807> Nec, quod laudamus formam, tu turpe putaris: 
<ovid. fast. 6.808> Laudamus magnas hac quoque parte deas. 
<ovid. fast. 6.809> Nupta fuit quondam matertera Caesaris illi: 
<ovid. fast. 6.810> O decus, o sacra femina digna domo!" 
<ovid. fast. 6.811> Sic cecinit Clio, doctae assensere sorores: 
<ovid. fast. 6.812> Annuit Alcides increpuitque lyram. 
