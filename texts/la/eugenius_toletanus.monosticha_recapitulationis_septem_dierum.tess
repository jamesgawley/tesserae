<evg. tolet. monost. 1.1> Primus in orbe dies lucis primordia sumpsit,
<evg. tolet. monost. 1.2> Alter splendifluis caelum firmauit in oris,
<evg. tolet. monost. 1.3> Tertius undiuagum mare dat cum germine terrae,
<evg. tolet. monost. 1.4> Quartus habet Phoebum lunamque et sidera caeli,
<evg. tolet. monost. 1.5> Quintus plumigeras uolucres piscesque natantes,
<evg. tolet. monost. 1.6> Sextus quadrupedes, reptans hominesque sagaces.
<evg. tolet. monost. 1.7> Septimus est domino requies his rite peractis,
<evg. tolet. monost. 1.8> Non quia cunctipotens humano more laboret
<evg. tolet. monost. 1.9> Actibus aut fessus quaerat requiescere tandem,
<evg. tolet. monost. 1.10> Qui semper requietus agit faciensque quiescit,
<evg. tolet. monost. 1.11> Sed quod sacra quies typicis adoperta figuris
<evg. tolet. monost. 1.12> Multa gerat signis et pandat mystica nobis.
<evg. tolet. monost. 1.13> Dicta dei requies, quod rebus iure creandis
<evg. tolet. monost. 1.14> Ipsa modus fuerat cunctis et maxima finis;
<evg. tolet. monost. 1.15> Nam noua quaeque fiunt, iam tunc ordita probantur.
<evg. tolet. monost. 1.16> Dicta dei requies, quod nostra redemptio Christus
<evg. tolet. monost. 1.17> In carne ueniens et carnis uincla resoluens
<evg. tolet. monost. 1.18> Hoc redeunte die felici morte quieuit.
<evg. tolet. monost. 1.19> Dicta dei requies, quod nos post mille labores
<evg. tolet. monost. 1.20> Solus ubique fouens in se requiescere cogit
<evg. tolet. monost. 1.21> Nec datur ulla quies miseris nisi suscipit ipse.
<evg. tolet. monost. 1.22> Dicta quoque requies, mundana quod actio praesens
<evg. tolet. monost. 1.23> Post sex aetates, quas mundus in ordine currit,
<evg. tolet. monost. 1.24> Otia percipiens aeterna pace quiescit.
<evg. tolet. monost. 1.25> Dicta quoque requies, quae nobis ultima sors est,
<evg. tolet. monost. 1.26> Nam uitae cursu mundanae molis ad instar
<evg. tolet. monost. 1.27> Sex sunt aetates hominis et septima mors est.
<evg. tolet. monost. 1.28> Prima tenet ortum generis infantia simplex,
<evg. tolet. monost. 1.29> Altera deinde pueritia mollis habetur,
<evg. tolet. monost. 1.30> Tertia quae sequitur ipsa uocitatur adulta,
<evg. tolet. monost. 1.31> Quarta gerit uirtutis opem speciosa iuuenta,
<evg. tolet. monost. 1.32> Quinta senecta grauis et in ultima tempora uergens,
<evg. tolet. monost. 1.33> Sexta uenit senium, quae uitae terminat aeuum.
<evg. tolet. monost. 1.34> Haec tibi, rex summe, iussu conpulsus herili,
<evg. tolet. monost. 1.35> Seruulus Eugenius deuota mente dicaui.
