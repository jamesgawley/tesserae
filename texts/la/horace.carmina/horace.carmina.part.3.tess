<hor. carm. 3 1.1> Odi profanum uolgus et arceo.
<hor. carm. 3 1.2> Fauete linguis: carmina non prius
<hor. carm. 3 1.3> Audita Musarum sacerdos
<hor. carm. 3 1.4> Virginibus puerisque canto.
<hor. carm. 3 1.5_5> Regum timendorum in proprios greges,
<hor. carm. 3 1.6> Reges in ipsos imperium est Iouis,
<hor. carm. 3 1.7> Clari Giganteo triumpho,
<hor. carm. 3 1.8> Cuncta supercilio mouentis.
<hor. carm. 3 1.9> Est ut uiro uir latius ordinet
<hor. carm. 3 1.10_10> Arbusta sulcis, hic generosior
<hor. carm. 3 1.11> Descendat in campum petitor,
<hor. carm. 3 1.12> Moribus hic meliorque fama
<hor. carm. 3 1.13> Contendat, illi turba clientium
<hor. carm. 3 1.14> Sit maior: aequa lege Necessitas
<hor. carm. 3 1.15_15> Sortitur insignis et imos,
<hor. carm. 3 1.16> Omne capax mouet urna nomen.
<hor. carm. 3 1.17> Destrictus ensis cui super inpia
<hor. carm. 3 1.18> Ceruice pendet, non Siculae dapes
<hor. carm. 3 1.19> Dulcem elaborabunt saporem,
<hor. carm. 3 1.20_20> Non auium citharaeque cantus
<hor. carm. 3 1.21> Somnum reducent: somnus agrestium
<hor. carm. 3 1.22> Lenis uirorum non humilis domos
<hor. carm. 3 1.23> Fastidit umbrosamque ripam,
<hor. carm. 3 1.24> Non Zephyris agitata tempe.
<hor. carm. 3 1.25_25> Desiderantem quod satis est neque
<hor. carm. 3 1.26> Tumultuosum sollicitat mare
<hor. carm. 3 1.27> Nec saeuus Arcturi cadentis
<hor. carm. 3 1.28> Impetus aut orientis Haedi,
<hor. carm. 3 1.29> Non uerberatae grandine uineae
<hor. carm. 3 1.30_30> Fundusque mendax, arbore nunc aquas
<hor. carm. 3 1.31> Culpante, nunc torrentia agros
<hor. carm. 3 1.32> Sidera, nunc hiemes iniquas.
<hor. carm. 3 1.33> Contracta pisces aequora sentiunt
<hor. carm. 3 1.34> Iactis in altum molibus: huc frequens
<hor. carm. 3 1.35_35> Caementa demittit redemptor
<hor. carm. 3 1.36> Cum famulis dominusque terrae
<hor. carm. 3 1.37> Fastidiosus; sed Timor et Minae
<hor. carm. 3 1.38> Scandunt eodem quo dominus, neque
<hor. carm. 3 1.39> Decedit aerata triremi et
<hor. carm. 3 1.40_40> Post equitem sedet atra Cura.
<hor. carm. 3 1.41> Quodsi dolentem nec Phrygius lapis
<hor. carm. 3 1.42> Nec purpurarum sidere clarior
<hor. carm. 3 1.43> Delenit usus nec Falerna
<hor. carm. 3 1.44> Vitis Achaemeniumque costum,
<hor. carm. 3 1.45_45> Cur inuidendis postibus et nouo
<hor. carm. 3 1.46> Sublime ritu moliar atrium?
<hor. carm. 3 1.47> Cur ualle permutem Sabina
<hor. carm. 3 1.48> Diuitias operosiores?
<hor. carm. 3 2.1> Angustam amice pauperiem pati
<hor. carm. 3 2.2> Robustus acri militia puer
<hor. carm. 3 2.3> Condiscat et Parthos ferocis
<hor. carm. 3 2.4> Vexet eques metuendus hasta
<hor. carm. 3 2.5_5> Vitamque sub diuo et trepidis agat
<hor. carm. 3 2.6> In rebus. illum ex moenibus hosticis
<hor. carm. 3 2.7> Matrona bellantis tyranni
<hor. carm. 3 2.8> Prospiciens et adulta uirgo
<hor. carm. 3 2.9> Suspiret, eheu, ne rudis agminum
<hor. carm. 3 2.10_10> Sponsus lacessat regius asperum
<hor. carm. 3 2.11> Tactu leonem, quem cruenta
<hor. carm. 3 2.12> Per medias rapit ira caedes.
<hor. carm. 3 2.13> Dulce et decorum est pro patria mori:
<hor. carm. 3 2.14> Mors et fugacem persequitur uirum
<hor. carm. 3 2.15_15> Nec parcit inbellis iuuentae
<hor. carm. 3 2.16> Poplitibus timidoque tergo.
<hor. carm. 3 2.17> Virtus repulsae nescia sordidae
<hor. carm. 3 2.18> Intaminatis fulget honoribus
<hor. carm. 3 2.19> Nec sumit aut ponit securis
<hor. carm. 3 2.20_20> Arbitrio popularis aurae:
<hor. carm. 3 2.21> Virtus recludens inmeritis mori
<hor. carm. 3 2.22> Caelum negata temptat iter uia
<hor. carm. 3 2.23> Coetusque uolgaris et udam
<hor. carm. 3 2.24> Spernit humum fugiente pinna.
<hor. carm. 3 2.25_25> Est et fideli tuta silentio
<hor. carm. 3 2.26> Merces: uetabo, qui Cereris sacrum
<hor. carm. 3 2.27> Volgarit arcanae, sub isdem
<hor. carm. 3 2.28> Sit trabibus fragilemque mecum
<hor. carm. 3 2.29> Soluat phaselon: saepe Diespiter
<hor. carm. 3 2.30_30> Neglectus incesto addidit integrum;
<hor. carm. 3 2.31> Raro antecedentem scelestum
<hor. carm. 3 2.32> Deseruit pede Poena claudo.
<hor. carm. 3 3.1> Iustum et tenacem propositi uirum
<hor. carm. 3 3.2> Non ciuium ardor praua iubentium,
<hor. carm. 3 3.3> Non uoltus instantis tyranni
<hor. carm. 3 3.4> Mente quatit solida neque Auster,
<hor. carm. 3 3.5_5> Dux inquieti turbidus Hadriae,
<hor. carm. 3 3.6> Nec fulminantis magna manus Iouis:
<hor. carm. 3 3.7> Si fractus inlabatur orbis,
<hor. carm. 3 3.8> Inpauidum ferient ruinae.
<hor. carm. 3 3.9> Hac arte Pollux et uagus Hercules
<hor. carm. 3 3.10_10> Enisus arcis attigit igneas,
<hor. carm. 3 3.11> Quos inter Augustus recumbens
<hor. carm. 3 3.12> Purpureo bibet ore nectar,
<hor. carm. 3 3.13> Hac te merentem, Bacche pater, tuae
<hor. carm. 3 3.14> Vexere tigres indocili iugum
<hor. carm. 3 3.15_15> Collo trahentes, hac Quirinus
<hor. carm. 3 3.16> Martis equis Acheronta fugit,
<hor. carm. 3 3.17> Gratum elocuta consiliantibus
<hor. carm. 3 3.18> Iunone diuis: 'Ilion, Ilion
<hor. carm. 3 3.19> Fatalis incestusque iudex
<hor. carm. 3 3.20_20> Et mulier peregrina uertit
<hor. carm. 3 3.21> In puluerem, ex quo destituit deos
<hor. carm. 3 3.22> Mercede pacta Laomedon, mihi
<hor. carm. 3 3.23> Castaeque damnatum Mineruae
<hor. carm. 3 3.24> Cum populo et duce fraudulento.
<hor. carm. 3 3.25_25> Iam nec Lacaenae splendet adulterae
<hor. carm. 3 3.26> Famosus hospes nec Priami domus
<hor. carm. 3 3.27> Periura pugnaces Achiuos
<hor. carm. 3 3.28> Hectoreis opibus refringit,
<hor. carm. 3 3.29> Nostrisque ductum seditionibus
<hor. carm. 3 3.30_30> Bellum resedit: protinus et grauis
<hor. carm. 3 3.31> Iras et inuisum nepotem,
<hor. carm. 3 3.32> Troica quem peperit sacerdos,
<hor. carm. 3 3.33> Marti redonabo. illum ego lucidas
<hor. carm. 3 3.34> Inire sedes, discere nectaris
<hor. carm. 3 3.35_35> Sucos et adscribi quietis
<hor. carm. 3 3.36> Ordinibus patiar deorum.
<hor. carm. 3 3.37> Dum longus inter saeuiat Ilion
<hor. carm. 3 3.38> Romamque pontus, qualibet exsules
<hor. carm. 3 3.39> In parte regnanto beati;
<hor. carm. 3 3.40_40> Dum Priami Paridisque busto
<hor. carm. 3 3.41> Insultet armentum et catulos ferae
<hor. carm. 3 3.42> Celent inultae, stet Capitolium
<hor. carm. 3 3.43> Fulgens triumphatisque possit
<hor. carm. 3 3.44> Roma ferox dare iura Medis.
<hor. carm. 3 3.45_45> Horrenda late nomen in ultimas
<hor. carm. 3 3.46> Extendat oras, qua medius liquor
<hor. carm. 3 3.47> Secernit Europen ab Afro,
<hor. carm. 3 3.48> Qua tumidus rigat arua Nilus.
<hor. carm. 3 3.49> Aurum inrepertum et sic melius situm,
<hor. carm. 3 3.50_50> Cum terra celat, spernere fortior
<hor. carm. 3 3.51> Quam cogere humanos in usus
<hor. carm. 3 3.52> Omne sacrum rapiente dextra,
<hor. carm. 3 3.53> Quicumque mundo terminus obstitit,
<hor. carm. 3 3.54> Hunc tanget armis, uisere gestiens,
<hor. carm. 3 3.55_55> Qua parte debacchentur ignes,
<hor. carm. 3 3.56> Qua nebulae pluuiique rores.
<hor. carm. 3 3.57> Sed bellicosis fata Quiritibus
<hor. carm. 3 3.58> Hac lege dico, ne nimium pii
<hor. carm. 3 3.59> Rebusque fidentes auitae
<hor. carm. 3 3.60_60> Tecta uelint reparare Troiae.
<hor. carm. 3 3.61> Troiae renascens alite lugubri
<hor. carm. 3 3.62> Fortuna tristi clade iterabitur
<hor. carm. 3 3.63> Ducente uictrices cateruas
<hor. carm. 3 3.64> Coniuge me Iouis et sorore.
<hor. carm. 3 3.65_65> Ter si resurgat murus aeneus
<hor. carm. 3 3.66> Auctore Phoebo, ter pereat meis
<hor. carm. 3 3.67> Excisus Argiuis, ter uxor
<hor. carm. 3 3.68> Capta uirum puerosque ploret.'
<hor. carm. 3 3.69> Non hoc iocosae conueniet lyrae.
<hor. carm. 3 3.70_70> Quo, Musa, tendis? desine peruicax
<hor. carm. 3 3.71> Referre sermones deorum et
<hor. carm. 3 3.72> Magna modis tenuare paruis.
<hor. carm. 3 4.1> Descende caelo et dic age tibia
<hor. carm. 3 4.2> Regina longum Calliope melos,
<hor. carm. 3 4.3> Seu uoce nunc mauis acuta,
<hor. carm. 3 4.4> Seu fidibus citharaue Phoebi.
<hor. carm. 3 4.5_5> Auditis? an me ludit amabilis
<hor. carm. 3 4.6> Insania? audire et uideor pios
<hor. carm. 3 4.7> Errare per lucos, amoenae
<hor. carm. 3 4.8> Quos et aquae subeunt et aurae.
<hor. carm. 3 4.9> Me fabulosae Volture in Apulo
<hor. carm. 3 4.10_10> Nutricis extra limina Pulliae
<hor. carm. 3 4.11> Ludo fatigatumque somno
<hor. carm. 3 4.12> Fronde noua puerum palumbes
<hor. carm. 3 4.13> Texere, mirum quod foret omnibus,
<hor. carm. 3 4.14> Quicumque celsae nidum Aceruntiae
<hor. carm. 3 4.15_15> Saltusque Bantinos et aruum
<hor. carm. 3 4.16> Pingue tenent humilis Forenti,
<hor. carm. 3 4.17> Vt tuto ab atris corpore uiperis
<hor. carm. 3 4.18> Dormirem et ursis, ut premerer sacra
<hor. carm. 3 4.19> Lauroque conlataque myrto,
<hor. carm. 3 4.20_20> Non sine dis animosus infans.
<hor. carm. 3 4.21> Vester, Camenae, uester in arduos
<hor. carm. 3 4.22> Tollor Sabinos, seu mihi frigidum
<hor. carm. 3 4.23> Praeneste seu Tibur supinum
<hor. carm. 3 4.24> Seu liquidae placuere Baiae.
<hor. carm. 3 4.25_25> Vestris amicum fontibus et choris
<hor. carm. 3 4.26> Non me Philippis uersa acies retro,
<hor. carm. 3 4.27> Deuota non extinxit arbor
<hor. carm. 3 4.28> Nec Sicula Palinurus unda.
<hor. carm. 3 4.29> Vtcumque mecum uos eritis, libens
<hor. carm. 3 4.30_30> Insanientem nauita Bosphorum
<hor. carm. 3 4.31> Temptabo et urentis harenas
<hor. carm. 3 4.32> Litoris Assyrii uiator,
<hor. carm. 3 4.33> Visam Britannos hospitibus feros
<hor. carm. 3 4.34> Et laetum equino sanguine Concanum,
<hor. carm. 3 4.35_35> Visam pharetratos Gelonos
<hor. carm. 3 4.36> Et Scythicum inuiolatus amnem.
<hor. carm. 3 4.37> Vos Caesarem altum, militia simul
<hor. carm. 3 4.38> Fessas cohortes abdidit oppidis,
<hor. carm. 3 4.39> Finire quaerentem labores
<hor. carm. 3 4.40_40> Pierio recreatis antro;
<hor. carm. 3 4.41> Vos lene consilium et datis et dato
<hor. carm. 3 4.42> Gaudetis, almae. scimus, ut inpios
<hor. carm. 3 4.43> Titanas immanemque turbam
<hor. carm. 3 4.44> Fulmine sustulerit caduco,
<hor. carm. 3 4.45_45> Qui terram inertem, qui mare temperat
<hor. carm. 3 4.46> Ventosum et urbis regnaque tristia,
<hor. carm. 3 4.47> Diuosque mortalisque turmas
<hor. carm. 3 4.48> Imperio regit unus aequo.
<hor. carm. 3 4.49> Magnum illa terrorem intulerat Ioui
<hor. carm. 3 4.50_50> Fidens iuuentus horrida bracchiis
<hor. carm. 3 4.51> Fratresque tendentes opaco
<hor. carm. 3 4.52> Pelion inposuisse Olympo.
<hor. carm. 3 4.53> Sed quid Typhoeus et ualidus Mimas
<hor. carm. 3 4.54> Aut quid minaci Porphyrion statu,
<hor. carm. 3 4.55_55> Quid Rhoetus euolsisque truncis
<hor. carm. 3 4.56> Enceladus iaculator audax
<hor. carm. 3 4.57> Contra sonantem Palladis aegida
<hor. carm. 3 4.58> Possent ruentes? hinc auidus stetit
<hor. carm. 3 4.59> Volcanus, hinc matrona Iuno et
<hor. carm. 3 4.60_60> Numquam umeris positurus arcum,
<hor. carm. 3 4.61> Qui rore puro Castaliae lauit
<hor. carm. 3 4.62> Crinis solutos, qui Lyciae tenet
<hor. carm. 3 4.63> Dumeta natalemque siluam,
<hor. carm. 3 4.64> Delius et Patareus Apollo.
<hor. carm. 3 4.65_65> Vis consili expers mole ruit sua,
<hor. carm. 3 4.66> Vim temperatam di quoque prouehunt
<hor. carm. 3 4.67> In maius, idem odere uiris
<hor. carm. 3 4.68> Omne nefas animo mouentis.
<hor. carm. 3 4.69> Testis mearum centimanus Gyges
<hor. carm. 3 4.70_70> Sententiarum, notus et integrae
<hor. carm. 3 4.71> Temptator Orion Dianae
<hor. carm. 3 4.72> Virginea domitus sagitta.
<hor. carm. 3 4.73> Iniecta monstris Terra dolet suis
<hor. carm. 3 4.74> Maeretque partus fulmine luridum
<hor. carm. 3 4.75_75> Missos ad Orcum; nec peredit
<hor. carm. 3 4.76> Inpositam celer ignis Aetnen
<hor. carm. 3 4.77> Incontinentis nec Tityi iecur
<hor. carm. 3 4.78> Reliquit ales, nequitiae additus
<hor. carm. 3 4.79> Custos; amatorem trecentae
<hor. carm. 3 4.80_80> Pirithoum cohibent catenae.
<hor. carm. 3 5.1> Caelo tonantem credidimus Iouem
<hor. carm. 3 5.2> Regnare: praesens diuus habebitur
<hor. carm. 3 5.3> Augustus adiectis Britannis
<hor. carm. 3 5.4> Imperio grauibusque Persis.
<hor. carm. 3 5.5_5> Milesne Crassi coniuge barbara
<hor. carm. 3 5.6> Turpis maritus uixit et hostium
<hor. carm. 3 5.7>- pro curia inuersique mores! -
<hor. carm. 3 5.8> Consenuit socerorum in armis,
<hor. carm. 3 5.9> Sub rege Medo Marsus et Apulus,
<hor. carm. 3 5.10_10> Anciliorum et nominis et togae
<hor. carm. 3 5.11> Oblitus aeternaeque Vestae,
<hor. carm. 3 5.12> Incolumi Ioue et urbe Roma?
<hor. carm. 3 5.13> Hoc cauerat mens prouida Reguli
<hor. carm. 3 5.14> Dissentientis condicionibus
<hor. carm. 3 5.15_15> Foedis et exemplo trahenti
<hor. carm. 3 5.16> Perniciem ueniens in aeuum,
<hor. carm. 3 5.17> Si non periret inmiserabilis
<hor. carm. 3 5.18> Captiua pubes: "signa ego Punicis
<hor. carm. 3 5.19> Adfixa delubris et arma
<hor. carm. 3 5.20_20> Militibus sine caede" dixit
<hor. carm. 3 5.21>"Derepta uidi, uidi ego ciuium
<hor. carm. 3 5.22> Retorta tergo bracchia libero
<hor. carm. 3 5.23> Portasque non clausas et arua
<hor. carm. 3 5.24> Marte coli populata nostro.
<hor. carm. 3 5.25_25> Auro repensus scilicet acrior
<hor. carm. 3 5.26> Miles redibit: flagitio additis
<hor. carm. 3 5.27> Damnum. neque amissos colores
<hor. carm. 3 5.28> Lana refert medicata fuco
<hor. carm. 3 5.29> Nec uera uirtus, cum semel excidit,
<hor. carm. 3 5.30_30> Curat reponi deterioribus;
<hor. carm. 3 5.31> Si pugnat extricata densis
<hor. carm. 3 5.32> Cerua plagis, erit ille fortis,
<hor. carm. 3 5.33> Qui perfidis se credidit hostibus,
<hor. carm. 3 5.34> Et Marte Poenos proteret altero,
<hor. carm. 3 5.35_35> Qui lora restrictis lacertis
<hor. carm. 3 5.36> Sensit iners timuitque mortem.
<hor. carm. 3 5.37> Hic unde uitam sumeret inscius,
<hor. carm. 3 5.38> Pacem duello miscuit: o pudor!
<hor. carm. 3 5.39> O magna Carthago probrosis
<hor. carm. 3 5.40_40> Altior Italiae ruinis!"
<hor. carm. 3 5.41> Fertur pudicae coniugis osculum
<hor. carm. 3 5.42> Paruosque natos ut capitis minor
<hor. carm. 3 5.43> Ab se remouisse et uirilem
<hor. carm. 3 5.44> Toruus humi posuisse uoltum,
<hor. carm. 3 5.45_45> Donec labantis consilio patres
<hor. carm. 3 5.46> Firmaret auctor numquam alias dato
<hor. carm. 3 5.47> Interque maerentis amicos
<hor. carm. 3 5.48> Egregius properaret exul.
<hor. carm. 3 5.49> Atqui sciebat, quae sibi barbarus
<hor. carm. 3 5.50_50> Tortor pararet: non aliter tamen
<hor. carm. 3 5.51> Dimouit obstantis propinquos
<hor. carm. 3 5.52> Et populum reditus morantem,
<hor. carm. 3 5.53> Quam si clientum longa negotia
<hor. carm. 3 5.54> Diiudicata lite relinqueret
<hor. carm. 3 5.55_55> Tendens Venafranos in agros
<hor. carm. 3 5.56> Aut Lacedaemonium Tarentum.
<hor. carm. 3 6.1> Delicta maiorum inmeritus lues,
<hor. carm. 3 6.2> Romane, donec templa refeceris
<hor. carm. 3 6.3> Aedisque labentis deorum et
<hor. carm. 3 6.4> Foeda nigro simulacra fumo.
<hor. carm. 3 6.5_5> Dis te minorem quod geris, imperas.
<hor. carm. 3 6.6> Hinc omne principium, huc refer exitum:
<hor. carm. 3 6.7> Di multa neglecti dederunt
<hor. carm. 3 6.8> Hesperiae mala luctuosae.
<hor. carm. 3 6.9> Iam bis Monaeses et Pacori manus
<hor. carm. 3 6.10_10> Inauspicatos contudit impetus
<hor. carm. 3 6.11> Nostros et adiecisse praedam
<hor. carm. 3 6.12> Torquibus exiguis renidet;
<hor. carm. 3 6.13> Paene occupatam seditionibus
<hor. carm. 3 6.14> Deleuit urbem Dacus et Aethiops,
<hor. carm. 3 6.15_15> Hic classe formidatus, ille
<hor. carm. 3 6.16> Missilibus melior sagittis.
<hor. carm. 3 6.17> Fecunda culpae saecula nuptias
<hor. carm. 3 6.18> Primum inquinauere et genus et domos:
<hor. carm. 3 6.19> Hoc fonte deriuata clades
<hor. carm. 3 6.20_20> In patriam populumque fluxit.
<hor. carm. 3 6.21> Motus doceri gaudet Ionicos
<hor. carm. 3 6.22> Matura uirgo et fingitur artibus
<hor. carm. 3 6.23> Iam nunc et incestos amores
<hor. carm. 3 6.24> De tenero meditatur ungui.
<hor. carm. 3 6.25_25> Mox iuniores quaerit adulteros
<hor. carm. 3 6.26> Inter mariti uina neque eligit
<hor. carm. 3 6.27> Cui donet inpermissa raptim
<hor. carm. 3 6.28> Gaudia luminibus remotis,
<hor. carm. 3 6.29> Sed iussa coram non sine conscio
<hor. carm. 3 6.30_30> Surgit marito, seu uocat institor
<hor. carm. 3 6.31> Seu nauis Hispanae magister,
<hor. carm. 3 6.32> Dedecorum pretiosus emptor.
<hor. carm. 3 6.33> Non his iuuentus orta parentibus
<hor. carm. 3 6.34> Infecit aequor sanguine Punico
<hor. carm. 3 6.35_35> Pyrrhumque et ingentem cecidit
<hor. carm. 3 6.36> Antiochum Hannibalemque dirum,
<hor. carm. 3 6.37> Sed rusticorum mascula militum
<hor. carm. 3 6.38> Proles, Sabellis docta ligonibus
<hor. carm. 3 6.39> Versare glaebas et seuerae
<hor. carm. 3 6.40_40> Matris ad arbitrium recisos
<hor. carm. 3 6.41> Portare fustis, sol ubi montium
<hor. carm. 3 6.42> Mutaret umbras et iuga demeret
<hor. carm. 3 6.43> Bubus fatigatis, amicum
<hor. carm. 3 6.44> Tempus agens abeunte curru.
<hor. carm. 3 6.45_45> Damnosa quid non inminuit dies?
<hor. carm. 3 6.46> Aetas parentum peior auis tulit
<hor. carm. 3 6.47> Nos nequiores, mox daturos
<hor. carm. 3 6.48> Progeniem uitiosiorem.
<hor. carm. 3 7.1> Quid fles, Asterie, quem tibi candidi
<hor. carm. 3 7.2> Primo restituent uere Fauonii
<hor. carm. 3 7.3> Thyna merce beatum,
<hor. carm. 3 7.4> Constantis iuuenem fide
<hor. carm. 3 7.5_5> Gygen? ille Notis actus ad Oricum
<hor. carm. 3 7.6> Post insana Caprae sidera frigidas
<hor. carm. 3 7.7> Noctis non sine multis
<hor. carm. 3 7.8> Insomnis lacrimis agit.
<hor. carm. 3 7.9> Atqui sollicitae nuntius hospitae,
<hor. carm. 3 7.10_10> Suspirare Chloen et miseram tuis
<hor. carm. 3 7.11> Dicens ignibus uri,
<hor. carm. 3 7.12> Temptat mille uafer modis.
<hor. carm. 3 7.13> Vt Proetum mulier perfida credulum
<hor. carm. 3 7.14> Falsis inpulerit criminibus nimis
<hor. carm. 3 7.15_15> Casto Bellerophontae
<hor. carm. 3 7.16> Maturare necem refert,
<hor. carm. 3 7.17> Narrat paene datum Pelea Tartaro,
<hor. carm. 3 7.18> Magnessam Hippolyten dum fugit abstinens,
<hor. carm. 3 7.19> Et peccare docentis
<hor. carm. 3 7.20_20> Fallax historias mouet,
<hor. carm. 3 7.21> Frustra: nam scopulis surdior Icari
<hor. carm. 3 7.22> Voces audit adhuc integer. at tibi
<hor. carm. 3 7.23> Ne uicinus Enipeus
<hor. carm. 3 7.24> Plus iusto placeat caue,
<hor. carm. 3 7.25_25> Quamuis non alius flectere equum sciens
<hor. carm. 3 7.26> Aeque conspicitur gramine Martio
<hor. carm. 3 7.27> Nec quisquam citus aeque
<hor. carm. 3 7.28> Tusco denatat alueo.
<hor. carm. 3 7.29> Prima nocte domum claude neque in uias
<hor. carm. 3 7.30_30> Sub cantu querulae despice tibiae
<hor. carm. 3 7.31> Et te saepe uocanti
<hor. carm. 3 7.32> Duram difficilis mane.
<hor. carm. 3 8.1> Martiis caelebs quid agam kalendis,
<hor. carm. 3 8.2> Quid uelint flores et acerra turis
<hor. carm. 3 8.3> Plena miraris positusque carbo in
<hor. carm. 3 8.4> Caespite uiuo,
<hor. carm. 3 8.5_5> Docte sermones utriusque linguae:
<hor. carm. 3 8.6> Voueram dulcis epulas et album
<hor. carm. 3 8.7> Libero caprum prope funeratus
<hor. carm. 3 8.8> Arboris ictu.
<hor. carm. 3 8.9> Hic dies anno redeunte festus
<hor. carm. 3 8.10_10> Corticem adstrictum pice dimouebit
<hor. carm. 3 8.11> Amphorae fumum bibere institutae
<hor. carm. 3 8.12> Consule Tullo.
<hor. carm. 3 8.13> Sume, Maecenas, cyathos amici
<hor. carm. 3 8.14> Sospitis centum et uigiles lucernas
<hor. carm. 3 8.15_15> Perfer in lucem: procul omnis esto
<hor. carm. 3 8.16> Clamor et ira.
<hor. carm. 3 8.17> Mitte ciuilis super urbe curas:
<hor. carm. 3 8.18> Occidit Daci Cotisonis agmen,
<hor. carm. 3 8.19> Medus infestus sibi luctuosis
<hor. carm. 3 8.20_20> Dissidet armis,
<hor. carm. 3 8.21> Seruit Hispanae uetus hostis orae
<hor. carm. 3 8.22> Cantaber sera domitus catena,
<hor. carm. 3 8.23> Iam Scythae laxo meditantur arcu
<hor. carm. 3 8.24> Cedere campis.
<hor. carm. 3 8.25_25> Neglegens, ne qua populus laboret,
<hor. carm. 3 8.26> Parce priuatus nimium cauere et
<hor. carm. 3 8.27> Dona praesentis cape laetus horae:
<hor. carm. 3 8.28> Linque seuera.
<hor. carm. 3 9.1> Donec gratus eram tibi
<hor. carm. 3 9.2> Nec quisquam potior bracchia candidae
<hor. carm. 3 9.3> Ceruici iuuenis dabat,
<hor. carm. 3 9.4> Persarum uigui rege beatior.
<hor. carm. 3 9.5_5>"Donec non alia magis
<hor. carm. 3 9.6> Arsisti neque erat Lydia post Chloen,
<hor. carm. 3 9.7> Multi Lydia nominis
<hor. carm. 3 9.8> Romana uigui clarior Ilia."
<hor. carm. 3 9.9> Me nunc Thressa Chloe regit,
<hor. carm. 3 9.10_10> Dulcis docta modos et citharae sciens,
<hor. carm. 3 9.11> Pro qua non metuam mori,
<hor. carm. 3 9.12> Si parcent animae fata superstiti.
<hor. carm. 3 9.13>"Me torret face mutua
<hor. carm. 3 9.14> Thurini Calais filius Ornyti,
<hor. carm. 3 9.15_15> Pro quo bis patiar mori,
<hor. carm. 3 9.16> Si parcent puero fata superstiti."
<hor. carm. 3 9.17> Quid si prisca redit Venus
<hor. carm. 3 9.18> Diductosque iugo cogit aeneo,
<hor. carm. 3 9.19> Si flaua excutitur Chloe
<hor. carm. 3 9.20_20> Reiectaeque patet ianua Lydiae?
<hor. carm. 3 9.21>"Quamquam sidere pulcrior
<hor. carm. 3 9.22> Ille est, tu leuior cortice et inprobo
<hor. carm. 3 9.23> Iracundior Hadria,
<hor. carm. 3 9.24> Tecum uiuere amem, tecum obeam lubens."
<hor. carm. 3 10.1> Extremum Tanain si biberes, Lyce,
<hor. carm. 3 10.2> Saeuo nupta uiro, me tamen asperas
<hor. carm. 3 10.3> Porrectum ante foris obicere incolis
<hor. carm. 3 10.4> Plorares Aquilonibus.
<hor. carm. 3 10.5_5> Audis, quo strepitu ianua, quo nemus
<hor. carm. 3 10.6> Inter pulcra satum tecta remugiat
<hor. carm. 3 10.7> Ventis et positas ut glaciet niues
<hor. carm. 3 10.8> Puro numine Iuppiter?
<hor. carm. 3 10.9> Ingratam Veneri pone superbiam,
<hor. carm. 3 10.10_10> Ne currente retro funis eat rota:
<hor. carm. 3 10.11> Non te Penelopen difficilem procis
<hor. carm. 3 10.12> Tyrrhenus genuit parens.
<hor. carm. 3 10.13> O quamuis neque te munera nec preces
<hor. carm. 3 10.14> Nec tinctus uiola pallor amantium
<hor. carm. 3 10.15_15> Nec uir Pieria paelice saucius
<hor. carm. 3 10.16> Curuat, supplicibus tuis
<hor. carm. 3 10.17> Parcas, nec rigida mollior aesculo
<hor. carm. 3 10.18> Nec Mauris animum mitior anguibus:
<hor. carm. 3 10.19> Non hoc semper erit liminis aut aquae
<hor. carm. 3 10.20_20> Caelestis patiens latus.
<hor. carm. 3 11.1> Mercuri - nam te docilis magistro
<hor. carm. 3 11.2> Mouit Amphion lapides canendo -
<hor. carm. 3 11.3> Tuque testudo resonare septem
<hor. carm. 3 11.4> Callida neruis,
<hor. carm. 3 11.5_5> Nec loquax olim neque grata, nunc et
<hor. carm. 3 11.6> Diuitum mensis et amica templis:
<hor. carm. 3 11.7> Dic modos, Lyde quibus obstinatas
<hor. carm. 3 11.8> Adplicet auris,
<hor. carm. 3 11.9> Quae uelut latis equa trima campis
<hor. carm. 3 11.10_10> Ludit exsultim metuitque tangi
<hor. carm. 3 11.11> Nuptiarum expers et adhuc proteruo
<hor. carm. 3 11.12> Cruda marito.
<hor. carm. 3 11.13> Tu potes tigris comitesque siluas
<hor. carm. 3 11.14> Ducere et riuos celeres morari;
<hor. carm. 3 11.15_15> Cessit immanis tibi blandienti
<hor. carm. 3 11.16> Ianitor aulae;
<hor. carm. 3 11.17>[Cerberus, quamuis furiale centum
<hor. carm. 3 11.18> Muniant angues caput eius atque
<hor. carm. 3 11.19> Spiritus taeter saniesque manet
<hor. carm. 3 11.20_20> Ore trilingui;]
<hor. carm. 3 11.21> Quin et Ixion Tityosque uoltu
<hor. carm. 3 11.22> Risit inuito; stetit urna paulum
<hor. carm. 3 11.23> Sicca, dum grato Danai puellas
<hor. carm. 3 11.24> Carmine mulces.
<hor. carm. 3 11.25_25> Audiat Lyde scelus atque notas
<hor. carm. 3 11.26> Virginum poenas et inane lymphae
<hor. carm. 3 11.27> Dolium fundo pereuntis imo
<hor. carm. 3 11.28> Seraque fata,
<hor. carm. 3 11.29> Quae manent culpas etiam sub Orco:
<hor. carm. 3 11.30_30> Inpiae - nam quid potuere maius? -,
<hor. carm. 3 11.31> Inpiae sponsos potuere duro
<hor. carm. 3 11.32> Perdere ferro.
<hor. carm. 3 11.33> Vna de multis face nuptiali
<hor. carm. 3 11.34> Digna periurum fuit in parentem
<hor. carm. 3 11.35_35> Splendide mendax et in omne uirgo
<hor. carm. 3 11.36> Nobilis aeuom,
<hor. carm. 3 11.37>"Surge" quae dixit iuueni marito,
<hor. carm. 3 11.38>"Surge, ne longus tibi somnus unde
<hor. carm. 3 11.39> Non times detur; socerum et scelestas
<hor. carm. 3 11.40_40> Falle sorores,
<hor. carm. 3 11.41> Quae uelut nactae uitulos leaenae
<hor. carm. 3 11.42> Singulos eheu lacerant: ego illis
<hor. carm. 3 11.43> Mollior nec te feriam neque intra
<hor. carm. 3 11.44> Claustra tenebo.
<hor. carm. 3 11.45_45> Me pater saeuis oneret catenis,
<hor. carm. 3 11.46> Quod uiro clemens misero peperci,
<hor. carm. 3 11.47> Me uel extremos Numidarum in agros
<hor. carm. 3 11.48> Classe releget:
<hor. carm. 3 11.49> I pedes quo te rapiunt et aurae,
<hor. carm. 3 11.50_50> Dum fauet nox et Venus, i secundo
<hor. carm. 3 11.51> Omine et nostri memorem sepulcro
<hor. carm. 3 11.52> Scalpe querelam."
<hor. carm. 3 12.1> Miserarum est neque amori dare ludum neque dulci mala
<hor. carm. 3 12.2> Vino lauere, aut exanimari metuentis patruae uerbera
<hor. carm. 3 12.3> Linguae.
<hor. carm. 3 12.4> Tibi qualum Cythereae puer ales, tibi telas operosaeque
<hor. carm. 3 12.5_5> Mineruae studium aufert, Neobule, Liparaei nitor
<hor. carm. 3 12.6> Hebri,
<hor. carm. 3 12.7> Simul unctos Tiberinis umeros lauit in undis, eques ipso
<hor. carm. 3 12.8> Melior Bellerophonte, neque pugno neque segni pede
<hor. carm. 3 12.9> Victus,
<hor. carm. 3 12.10_10> Catus idem per apertum fugientis agitato grege ceruos
<hor. carm. 3 12.11> Iaculari et celer arto latitantem fruticeto excipere
<hor. carm. 3 12.12> Aprum.
<hor. carm. 3 13.1> O fons Bandusiae, splendidior uitro,
<hor. carm. 3 13.2> Dulci digne mero non sine floribus,
<hor. carm. 3 13.3> Cras donaberis haedo,
<hor. carm. 3 13.4> Cui frons turgida cornibus
<hor. carm. 3 13.5_5> Primis et uenerem et proelia destinat -
<hor. carm. 3 13.6> Frustra, nam gelidos inficiet tibi
<hor. carm. 3 13.7> Rubro sanguine riuos
<hor. carm. 3 13.8> Lasciui suboles gregis.
<hor. carm. 3 13.9> Te flagrantis atrox hora Caniculae
<hor. carm. 3 13.10_10> Nescit tangere, tu frigus amabile
<hor. carm. 3 13.11> Fessis uomere tauris
<hor. carm. 3 13.12> Praebes et pecori uago.
<hor. carm. 3 13.13> Fies nobilium tu quoque fontium
<hor. carm. 3 13.14> Me dicente cauis inpositam ilicem
<hor. carm. 3 13.15_15> Saxis, unde loquaces
<hor. carm. 3 13.16> Lymphae desiliunt tuae.
<hor. carm. 3 14.1> Herculis ritu modo dictus, o plebs,
<hor. carm. 3 14.2> Morte uenalem petiisse laurum
<hor. carm. 3 14.3> Caesar Hispana repetit penatis
<hor. carm. 3 14.4> Victor ab ora.
<hor. carm. 3 14.5_5> Vnico gaudens mulier marito
<hor. carm. 3 14.6> Prodeat iustis operata sacris
<hor. carm. 3 14.7> Et soror clari ducis et decorae
<hor. carm. 3 14.8> Supplice uitta
<hor. carm. 3 14.9> Virginum matres iuuenumque nuper
<hor. carm. 3 14.10_10> Sospitum; uos, o pueri et puellae
<hor. carm. 3 14.11> Iam uirum expertae, male nominatis
<hor. carm. 3 14.12> Parcite uerbis.
<hor. carm. 3 14.13> Hic dies uere mihi festus atras
<hor. carm. 3 14.14> Exiget curas: ego nec tumultum
<hor. carm. 3 14.15_15> Nec mori per uim metuam tenente
<hor. carm. 3 14.16> Caesare terras.
<hor. carm. 3 14.17> I pete unguentum, puer, et coronas
<hor. carm. 3 14.18> Et cadum Marsi memorem duelli,
<hor. carm. 3 14.19> Spartacum siqua potuit uagantem
<hor. carm. 3 14.20_20> Fallere testa.
<hor. carm. 3 14.21> Dic et argutae properet Neaerae
<hor. carm. 3 14.22> Murreum nodo cohibere crinem:
<hor. carm. 3 14.23> Si per inuisum mora ianitorem
<hor. carm. 3 14.24> Fiet - abito.
<hor. carm. 3 14.25_25> Lenit albescens animos capillus
<hor. carm. 3 14.26> Litium et rixae cupidos proteruae:
<hor. carm. 3 14.27> Non ego hoc ferrem calidus iuuenta
<hor. carm. 3 14.28> Consule Planco.
<hor. carm. 3 15.1> Vxor pauperis Ibyci,
<hor. carm. 3 15.2> Tandem nequitiae fige modum tuae
<hor. carm. 3 15.3> Famosisque laboribus;
<hor. carm. 3 15.4> Maturo propior desine funeri
<hor. carm. 3 15.5_5> Inter ludere uirgines
<hor. carm. 3 15.6> Et stellis nebulam spargere candidis.
<hor. carm. 3 15.7> Non, siquid Pholoen satis,
<hor. carm. 3 15.8> Et te, Chlori, decet: filia rectius
<hor. carm. 3 15.9> Expugnat iuuenum domos,
<hor. carm. 3 15.10_10> Pulso Thyias uti concita tympano.
<hor. carm. 3 15.11> Illam cogit amor Nothi
<hor. carm. 3 15.12> Lasciuae similem ludere capreae:
<hor. carm. 3 15.13> Te lanae prope nobilem
<hor. carm. 3 15.14> Tonsae Luceriam, non citharae decent
<hor. carm. 3 15.15_15> Nec flos purpureus rosae
<hor. carm. 3 15.16> Nec poti uetulam faece tenus cadi.
<hor. carm. 3 16.1> Inclusam Danaen turris aenea
<hor. carm. 3 16.2> Robustaeque fores et uigilum canum
<hor. carm. 3 16.3> Tristes excubiae munierant satis
<hor. carm. 3 16.4> Nocturnis ab adulteris,
<hor. carm. 3 16.5_5> Si non Acrisium uirginis abditae
<hor. carm. 3 16.6> Custodem pauidum Iuppiter et Venus
<hor. carm. 3 16.7> Risissent: fore enim tutum iter et patens
<hor. carm. 3 16.8> Conuerso in pretium deo.
<hor. carm. 3 16.9> Aurum per medios ire satellites
<hor. carm. 3 16.10_10> Et perrumpere amat saxa potentius
<hor. carm. 3 16.11> Ictu fulmineo; concidit auguris
<hor. carm. 3 16.12> Argiui domus ob lucrum
<hor. carm. 3 16.13> Demersa exitio; diffidit urbium
<hor. carm. 3 16.14> Portas uir Macedo et subruit aemulos
<hor. carm. 3 16.15_15> Reges muneribus; munera nauium
<hor. carm. 3 16.16> Saeuos inlaqueant duces.
<hor. carm. 3 16.17> Crescentem sequitur cura pecuniam
<hor. carm. 3 16.18> Maiorumque fames: iure perhorrui
<hor. carm. 3 16.19> Late conspicuum tollere uerticem,
<hor. carm. 3 16.20_20> Maecenas, equitum decus.
<hor. carm. 3 16.21> Quanto quisque sibi plura negauerit,
<hor. carm. 3 16.22> Ab dis plura feret: nil cupientium
<hor. carm. 3 16.23> Nudus castra peto et transfuga diuitum
<hor. carm. 3 16.24> Partis linquere gestio,
<hor. carm. 3 16.25_25> Contemptae dominus splendidior rei,
<hor. carm. 3 16.26> Quam si quidquid arat inpiger Apulus
<hor. carm. 3 16.27> Occultare meis dicerer horreis,
<hor. carm. 3 16.28> Magnas inter opes inops.
<hor. carm. 3 16.29> Purae riuos aquae siluaque iugerum
<hor. carm. 3 16.30_30> Paucorum et segetis certa fides meae
<hor. carm. 3 16.31> Fulgentem imperio fertilis Africae
<hor. carm. 3 16.32> Fallit sorte beatior.
<hor. carm. 3 16.33> Quamquam nec Calabrae mella ferunt apes
<hor. carm. 3 16.34> Nec Laestrygonia Bacchus in amphora
<hor. carm. 3 16.35_35> Languescit mihi nec pinguia Gallicis
<hor. carm. 3 16.36> Crescunt uellera pascuis,
<hor. carm. 3 16.37> Inportuna tamen pauperies abest
<hor. carm. 3 16.38> Nec, si plura uelim, tu dare deneges.
<hor. carm. 3 16.39> Contracto melius parua cupidine
<hor. carm. 3 16.40_40> Vectigalia porrigam,
<hor. carm. 3 16.41> Quam si Mygdoniis regnum Alyattei
<hor. carm. 3 16.42> Campis continuem. multa petentibus
<hor. carm. 3 16.43> Desunt multa: bene est cui deus obtulit
<hor. carm. 3 16.44> Parca quod satis est manu.
<hor. carm. 3 17.1> Aeli uetusto nobilis ab Lamo -
<hor. carm. 3 17.2> Quando et priores hinc Lamias ferunt
<hor. carm. 3 17.3> Denominatos et nepotum
<hor. carm. 3 17.4> Per memores genus omne fastus
<hor. carm. 3 17.5_5> Auctore ab illo ducit originem,
<hor. carm. 3 17.6> Qui Formiarum moenia dicitur
<hor. carm. 3 17.7> Princeps et innantem Maricae
<hor. carm. 3 17.8> Litoribus tenuisse Lirim
<hor. carm. 3 17.9> Late tyrannus -: cras foliis nemus
<hor. carm. 3 17.10_10> Multis et alga litus inutili
<hor. carm. 3 17.11> Demissa tempestas ab Euro
<hor. carm. 3 17.12> Sternet, aquae nisi fallit augur
<hor. carm. 3 17.13> Annosa cornix: dum potes, aridum
<hor. carm. 3 17.14> Conpone lignum: cras genium mero
<hor. carm. 3 17.15_15> Curabis et porco bimenstri
<hor. carm. 3 17.16> Cum famulis operum solutis.
<hor. carm. 3 18.1> Faune, Nympharum fugientum amator,
<hor. carm. 3 18.2> Per meos finis et aprica rura
<hor. carm. 3 18.3> Lenis incedas abeasque paruis
<hor. carm. 3 18.4> Aequus alumnis,
<hor. carm. 3 18.5_5> Si tener pleno cadit haedus anno
<hor. carm. 3 18.6> Larga nec desunt Veneris sodali
<hor. carm. 3 18.7> Vina creterrae, uetus ara multo
<hor. carm. 3 18.8> Fumat odore.
<hor. carm. 3 18.9> Ludit herboso pecus omne campo,
<hor. carm. 3 18.10_10> Cum tibi nonae redeunt Decembres;
<hor. carm. 3 18.11> Festus in pratis uacat otioso
<hor. carm. 3 18.12> Cum boue pagus;
<hor. carm. 3 18.13> Inter audacis lupus errat agnos,
<hor. carm. 3 18.14> Spargit agrestis tibi silua frondes,
<hor. carm. 3 18.15_15> Gaudet inuisam pepulisse fossor
<hor. carm. 3 18.16> Ter pede terram.
<hor. carm. 3 19.1> Quantum distet ab Inacho
<hor. carm. 3 19.2> Codrus pro patria non timidus mori,
<hor. carm. 3 19.3> Narras et genus Aeaci
<hor. carm. 3 19.4> Et pugnata sacro bella sub Ilio:
<hor. carm. 3 19.5_5> Quo Chium pretio cadum
<hor. carm. 3 19.6> Mercemur, quis aquam temperet ignibus,
<hor. carm. 3 19.7> Quo praebente domum et quota
<hor. carm. 3 19.8> Paelignis caream frigoribus, taces.
<hor. carm. 3 19.9> Da lunae propere nouae,
<hor. carm. 3 19.10_10> Da noctis mediae, da, puer, auguris
<hor. carm. 3 19.11> Murenae: tribus aut nouem
<hor. carm. 3 19.12> Miscentur cyathis pocula commodis.
<hor. carm. 3 19.13> Qui Musas amat imparis,
<hor. carm. 3 19.14> Ternos ter cyathos attonitus petet
<hor. carm. 3 19.15_15> Vates; tris prohibet supra
<hor. carm. 3 19.16> Rixarum metuens tangere Gratia
<hor. carm. 3 19.17> Nudis iuncta sororibus:
<hor. carm. 3 19.18> Insanire iuuat: cur Berecyntiae
<hor. carm. 3 19.19> Cessant flamina tibiae?
<hor. carm. 3 19.20_20> Cur pendet tacita fistula cum lyra?
<hor. carm. 3 19.21> Parcentis ego dexteras
<hor. carm. 3 19.22> Odi: sparge rosas. audiat inuidus
<hor. carm. 3 19.23> Dementem strepitum Lycus
<hor. carm. 3 19.24> Et uicina seni non habilis Lyco.
<hor. carm. 3 19.25_25> Spissa te nitidum coma,
<hor. carm. 3 19.26> Puro te similem, Telephe, Vespero
<hor. carm. 3 19.27> Tempestiua petit Rhode:
<hor. carm. 3 19.28> Me lentus Glycerae torret amor meae.
<hor. carm. 3 20.1> Non uides, quanto moueas periclo,
<hor. carm. 3 20.2> Pyrrhe, Gaetulae catulos leaenae?
<hor. carm. 3 20.3> Dura post paulo fugies inaudax
<hor. carm. 3 20.4> Proelia raptor,
<hor. carm. 3 20.5_5> Cum per obstantis iuuenum cateruas
<hor. carm. 3 20.6> Ibit insignem repetens Nearchum,
<hor. carm. 3 20.7> Grande certamen, tibi praeda cedat,
<hor. carm. 3 20.8> Maior an illa.
<hor. carm. 3 20.9> Interim, dum tu celeris sagittas
<hor. carm. 3 20.10_10> Promis, haec dentis acuit timendos,
<hor. carm. 3 20.11> Arbiter pugnae posuisse nudo
<hor. carm. 3 20.12> Sub pede palmam
<hor. carm. 3 20.13> Fertur et leni recreare uento
<hor. carm. 3 20.14> Sparsum odoratis umerum capillis,
<hor. carm. 3 20.15_15> Qualis aut Nireus fuit aut aquosa
<hor. carm. 3 20.16> Raptus ab Ida.
<hor. carm. 3 21.1> O nata mecum consule Manlio,
<hor. carm. 3 21.2> Seu tu querellas siue geris iocos
<hor. carm. 3 21.3> Seu rixam et insanos amores
<hor. carm. 3 21.4> Seu facilem, pia testa, somnum,
<hor. carm. 3 21.5_5> Quocumque lectum nomine Massicum
<hor. carm. 3 21.6> Seruas, moueri digna bono die
<hor. carm. 3 21.7> Descende Coruino iubente
<hor. carm. 3 21.8> Promere languidiora uina.
<hor. carm. 3 21.9> Non ille, quamquam Socraticis madet
<hor. carm. 3 21.10_10> Sermonibus, te neglegit horridus:
<hor. carm. 3 21.11> Narratur et prisci Catonis
<hor. carm. 3 21.12> Saepe mero caluisse uirtus.
<hor. carm. 3 21.13> Tu lene tormentum ingenio admoues
<hor. carm. 3 21.14> Plerumque duro, tu sapientium
<hor. carm. 3 21.15_15> Curas et arcanum iocoso
<hor. carm. 3 21.16> Consilium retegis Lyaeo,
<hor. carm. 3 21.17> Tu spem reducis mentibus anxiis
<hor. carm. 3 21.18> Virisque et addis cornua pauperi
<hor. carm. 3 21.19> Post te neque iratos trementi
<hor. carm. 3 21.20_20> Regum apices neque militum arma.
<hor. carm. 3 21.21> Te Liber et si laeta aderit Venus
<hor. carm. 3 21.22> Segnesque nodum soluere Gratiae
<hor. carm. 3 21.23> Viuaeque producent lucernae,
<hor. carm. 3 21.24> Dum rediens fugat astra Phoebus.
<hor. carm. 3 22.1> Montium custos nemorumque, uirgo,
<hor. carm. 3 22.2> Quae laborantis utero puellas
<hor. carm. 3 22.3> Ter uocata audis adimisque leto,
<hor. carm. 3 22.4> Diua triformis,
<hor. carm. 3 22.5_5> Imminens uillae tua pinus esto,
<hor. carm. 3 22.6> Quam per exactos ego laetus annos
<hor. carm. 3 22.7> Verris obliquom meditantis ictum
<hor. carm. 3 22.8> Sanguine donem.
<hor. carm. 3 23.1> Caelo supinas si tuleris manus
<hor. carm. 3 23.2> Nascente Luna, rustica Phidyle,
<hor. carm. 3 23.3> Si ture placaris et horna
<hor. carm. 3 23.4> Fruge Lares auidaque porca,
<hor. carm. 3 23.5_5> Nec pestilentem sentiet Africum
<hor. carm. 3 23.6> Fecunda uitis nec sterilem seges
<hor. carm. 3 23.7> Robiginem aut dulces alumni
<hor. carm. 3 23.8> Pomifero graue tempus anno.
<hor. carm. 3 23.9> Nam quae niuali pascitur Algido
<hor. carm. 3 23.10_10> Deuota quercus inter et ilices
<hor. carm. 3 23.11> Aut crescit Albanis in herbis
<hor. carm. 3 23.12> Victima, pontificum securis
<hor. carm. 3 23.13> Ceruice tinguet; te nihil attinet
<hor. carm. 3 23.14> Temptare multa caede bidentium
<hor. carm. 3 23.15_15> Paruos coronantem marino
<hor. carm. 3 23.16> Rore deos fragilique myrto.
<hor. carm. 3 23.17> Inmunis aram si tetigit manus,
<hor. carm. 3 23.18> Non sumptuosa blandior hostia,
<hor. carm. 3 23.19> Molliuit auersos Penatis
<hor. carm. 3 23.20_20> Farre pio et saliente mica.
<hor. carm. 3 24.1> Intactis opulentior
<hor. carm. 3 24.2> Thesauris Arabum et diuitis Indiae
<hor. carm. 3 24.3> Caementis licet occupes
<hor. carm. 3 24.4> Terrenum omne tuis et mare publicum:
<hor. carm. 3 24.5_5> Si figit adamantinos
<hor. carm. 3 24.6> Summis uerticibus dira Necessitas
<hor. carm. 3 24.7> Clauos, non animum metu,
<hor. carm. 3 24.8> Non mortis laqueis expedies caput.
<hor. carm. 3 24.9> Campestres melius Scythae,
<hor. carm. 3 24.10_10> Quorum plaustra uagas rite trahunt domos,
<hor. carm. 3 24.11> Viuunt et rigidi Getae,
<hor. carm. 3 24.12> Inmetata quibus iugera liberas
<hor. carm. 3 24.13> Fruges et Cererem ferunt
<hor. carm. 3 24.14> Nec cultura placet longior annua
<hor. carm. 3 24.15_15> Defunctumque laboribus
<hor. carm. 3 24.16> Aequali recreat sorte uicarius.
<hor. carm. 3 24.17> Illic matre carentibus
<hor. carm. 3 24.18> Priuignis mulier temperat innocens
<hor. carm. 3 24.19> Nec dotata regit uirum
<hor. carm. 3 24.20_20> Coniunx nec nitido fidit adultero;
<hor. carm. 3 24.21> Dos est magna parentium
<hor. carm. 3 24.22> Virtus et metuens alterius uiri
<hor. carm. 3 24.23> Certo foedere castitas,
<hor. carm. 3 24.24> Et peccare nefas, aut pretium est mori.
<hor. carm. 3 24.25_25> O quisquis uolet inpias
<hor. carm. 3 24.26> Caedis et rabiem tollere ciuicam,
<hor. carm. 3 24.27> Si quaeret pater urbium
<hor. carm. 3 24.28> Subscribi statuis, indomitam audeat
<hor. carm. 3 24.29> Refrenare licentiam,
<hor. carm. 3 24.30_30> Clarus postgenitis, quatenus, heu nefas,
<hor. carm. 3 24.31> Virtutem incolumem odimus,
<hor. carm. 3 24.32> Sublatam ex oculis quaerimus inuidi.
<hor. carm. 3 24.33> Quid tristes querimoniae,
<hor. carm. 3 24.34> Si non supplicio culpa reciditur,
<hor. carm. 3 24.35_35> Quid leges sine moribus
<hor. carm. 3 24.36> Vanae proficiunt, si neque feruidis
<hor. carm. 3 24.37> Pars inclusa caloribus
<hor. carm. 3 24.38> Mundi nec Boreae finitimum latus
<hor. carm. 3 24.39> Durataeque solo niues
<hor. carm. 3 24.40_40> Mercatorem abigunt, horrida callidi
<hor. carm. 3 24.41> Vincunt aequora nauitae,
<hor. carm. 3 24.42> Magnum pauperies opprobrium iubet
<hor. carm. 3 24.43> Quiduis et facere et pati
<hor. carm. 3 24.44> Virtutisque uiam deserit arduae?
<hor. carm. 3 24.45_45> Vel nos in Capitolium,
<hor. carm. 3 24.46> Quo clamor uocat et turba fauentium,
<hor. carm. 3 24.47> Vel nos in mare proximum
<hor. carm. 3 24.48> Gemmas et lapides aurum et inutile,
<hor. carm. 3 24.49> Summi materiem mali,
<hor. carm. 3 24.50_50> Mittamus, scelerum si bene paenitet.
<hor. carm. 3 24.51> Eradenda cupidinis
<hor. carm. 3 24.52> Praui sunt elementa et tenerae nimis
<hor. carm. 3 24.53> Mentes asperioribus
<hor. carm. 3 24.54> Formandae studiis. nescit equo rudis
<hor. carm. 3 24.55_55> Haerere ingenuus puer
<hor. carm. 3 24.56> Venarique timet, ludere doctior,
<hor. carm. 3 24.57> Seu Graeco iubeas trocho
<hor. carm. 3 24.58> Seu malis uetita legibus alea,
<hor. carm. 3 24.59> Cum periura patris fides
<hor. carm. 3 24.60_60> Consortem socium fallat et hospites
<hor. carm. 3 24.61> Indignoque pecuniam
<hor. carm. 3 24.62> Heredi properet. scilicet inprobae
<hor. carm. 3 24.63> Crescunt diuitiae, tamen
<hor. carm. 3 24.64> Curtae nescio quid semper abest rei.
<hor. carm. 3 25.1> Quo me, Bacche, rapis tui
<hor. carm. 3 25.2> Plenum? quae nemora aut quos agor in specus
<hor. carm. 3 25.3> Velox mente noua? quibus
<hor. carm. 3 25.4> Antris egregii Caesaris audiar
<hor. carm. 3 25.5_5> Aeternum meditans decus
<hor. carm. 3 25.6> Stellis inserere et consilio Iouis?
<hor. carm. 3 25.7> Dicam insigne, recens, adhuc
<hor. carm. 3 25.8> Indictum ore alio. non secus in iugis
<hor. carm. 3 25.9> Exsomnis stupet Euhias
<hor. carm. 3 25.10_10> Hebrum prospiciens et niue candidam
<hor. carm. 3 25.11> Thracen ac pede barbaro
<hor. carm. 3 25.12> Lustratam Rhodopen, ut mihi deuio
<hor. carm. 3 25.13> Ripas et uacuum nemus
<hor. carm. 3 25.14> Mirari libet. o Naiadum potens
<hor. carm. 3 25.15_15> Baccharumque ualentium
<hor. carm. 3 25.16> Proceras manibus uertere fraxinos,
<hor. carm. 3 25.17> Nil paruum aut humili modo,
<hor. carm. 3 25.18> Nil mortale loquar. dulce periculum est,
<hor. carm. 3 25.19> O Lenaee, sequi deum
<hor. carm. 3 25.20_20> Cingentem uiridi tempora pampino.
<hor. carm. 3 26.1> Vixi puellis nuper idoneus
<hor. carm. 3 26.2> Et militaui non sine gloria:
<hor. carm. 3 26.3> Nunc arma defunctumque bello
<hor. carm. 3 26.4> Barbiton hic paries habebit,
<hor. carm. 3 26.5_5> Laeuom marinae qui Veneris latus
<hor. carm. 3 26.6> Custodit: hic, hic ponite lucida
<hor. carm. 3 26.7> Funalia et uectis et arcus
<hor. carm. 3 26.8> Oppositis foribus minacis.
<hor. carm. 3 26.9> O quae beatam diua tenes Cyprum et
<hor. carm. 3 26.10_10> Memphin carentem Sithonia niue,
<hor. carm. 3 26.11> Regina, sublimi flagello
<hor. carm. 3 26.12> Tange Chloen semel arrogantem.
<hor. carm. 3 27.1> Inpios parrae recinentis omen
<hor. carm. 3 27.2> Ducat et praegnans canis aut ab agro
<hor. carm. 3 27.3> Raua decurrens lupa Lanuuino
<hor. carm. 3 27.4> Fetaque uolpes;
<hor. carm. 3 27.5_5> Rumpat et serpens iter institutum,
<hor. carm. 3 27.6> Si per obliquom similis sagittae
<hor. carm. 3 27.7> Terruit mannos. ego cui timebo
<hor. carm. 3 27.8> Prouidus auspex,
<hor. carm. 3 27.9> Antequam stantis repetat paludes
<hor. carm. 3 27.10_10> Imbrium diuina auis imminentium,
<hor. carm. 3 27.11> Oscinem coruum prece suscitabo
<hor. carm. 3 27.12> Solis ab ortu.
<hor. carm. 3 27.13> Sis licet felix, ubicumque mauis,
<hor. carm. 3 27.14> Et memor nostri, Galatea, uiuas
<hor. carm. 3 27.15_15> Teque nec laeuos uetet ire picus
<hor. carm. 3 27.16> Nec uaga cornix.
<hor. carm. 3 27.17> Sed uides, quanto trepidet tumultu
<hor. carm. 3 27.18> Pronus Orion? ego quid sit ater
<hor. carm. 3 27.19> Hadriae noui sinus et quid albus
<hor. carm. 3 27.20_20> Peccet Iapyx.
<hor. carm. 3 27.21> Hostium uxores puerique caecos
<hor. carm. 3 27.22> Sentiant motus orientis Austri et
<hor. carm. 3 27.23> Aequoris nigri fremitum et trementis
<hor. carm. 3 27.24> Verbere ripas.
<hor. carm. 3 27.25_25> Sic et Europe niueum doloso
<hor. carm. 3 27.26> Credidit tauro latus et scatentem
<hor. carm. 3 27.27> Beluis pontum mediasque fraudes
<hor. carm. 3 27.28> Palluit audax.
<hor. carm. 3 27.29> Nuper in pratis studiosa florum et
<hor. carm. 3 27.30_30> Debitae Nymphis opifex coronae
<hor. carm. 3 27.31> Nocte sublustri nihil astra praeter
<hor. carm. 3 27.32> Vidit et undas.
<hor. carm. 3 27.33> Quae simul centum tetigit potentem
<hor. carm. 3 27.34> Oppidis Creten, "pater - o relictum
<hor. carm. 3 27.35_35> Filiae nomen pietasque" dixit
<hor. carm. 3 27.36>"Victa furore!
<hor. carm. 3 27.37> Vnde quo ueni? leuis una mors est
<hor. carm. 3 27.38> Virginum culpae. uigilansne ploro
<hor. carm. 3 27.39> Turpe conmissum an uitiis carentem
<hor. carm. 3 27.40_40> Ludit imago
<hor. carm. 3 27.41> Vana, quae porta fugiens eburna
<hor. carm. 3 27.42> Somnium ducit? meliusne fluctus
<hor. carm. 3 27.43> Ire per longos fuit an recentis
<hor. carm. 3 27.44> Carpere flores?
<hor. carm. 3 27.45_45> Siquis infamem mihi nunc iuuencum
<hor. carm. 3 27.46> Dedat iratae, lacerare ferro et
<hor. carm. 3 27.47> Frangere enitar modo multum amati
<hor. carm. 3 27.48> Cornua monstri.
<hor. carm. 3 27.49> Inpudens liqui patrios penates:
<hor. carm. 3 27.50_50> Inpudens Orcum moror. o deorum
<hor. carm. 3 27.51> Siquis haec audis, utinam inter errem
<hor. carm. 3 27.52> Nuda leones;
<hor. carm. 3 27.53> Antequam turpis macies decentis
<hor. carm. 3 27.54> Occupet malas teneraeque sucus
<hor. carm. 3 27.55_55> Defluat praedae, speciosa quaero
<hor. carm. 3 27.56> Pascere tigris.
<hor. carm. 3 27.57> Vilis Europe, pater urget absens,
<hor. carm. 3 27.58> Quid mori cessas? potes hac ab orno
<hor. carm. 3 27.59> Pendulum zona bene te secuta
<hor. carm. 3 27.60_60> Laedere collum.
<hor. carm. 3 27.61> Siue te rupes et acuta leto
<hor. carm. 3 27.62> Saxa delectant, age te procellae
<hor. carm. 3 27.63> Crede ueloci; nisi erile mauis
<hor. carm. 3 27.64> Carpere pensum
<hor. carm. 3 27.65_65> Regius sanguis dominaeque tradi
<hor. carm. 3 27.66> Barbarae paelex." aderat querenti
<hor. carm. 3 27.67> Perfidum ridens Venus et remisso
<hor. carm. 3 27.68> Filius arcu.
<hor. carm. 3 27.69> Mox ubi lusit satis, "abstineto"
<hor. carm. 3 27.70_70> Dixit "irarum calidaeque rixae,
<hor. carm. 3 27.71> Cum tibi inuisus laceranda reddet
<hor. carm. 3 27.72> Cornua taurus.
<hor. carm. 3 27.73> Vxor inuicti Iouis esse nescis.
<hor. carm. 3 27.74> Mitte singultus; bene ferre magnam
<hor. carm. 3 27.75_75> Disce fortunam: tua sectus orbis
<hor. carm. 3 27.76> Nomina ducet."
<hor. carm. 3 28.1> Festo quid potius die
<hor. carm. 3 28.2> Neptuni faciam? prome reconditum,
<hor. carm. 3 28.3> Lyde, strenua Caecubum
<hor. carm. 3 28.4> Munitaeque adhibe uim sapientiae.
<hor. carm. 3 28.5_5> Inclinare meridiem
<hor. carm. 3 28.6> Sentis et, ueluti stet uolucris dies,
<hor. carm. 3 28.7> Parcis deripere horreo
<hor. carm. 3 28.8> Cessantem Bibuli consulis amphoram?
<hor. carm. 3 28.9> Nos cantabimus inuicem
<hor. carm. 3 28.10_10> Neptunum et uiridis Nereidum comas:
<hor. carm. 3 28.11> Tu curua recines lyra
<hor. carm. 3 28.12> Latonam et celeris spicula Cynthiae:
<hor. carm. 3 28.13> Summo carmine, quae Cnidon
<hor. carm. 3 28.14> Fulgentisque tenet Cycladas et Paphon
<hor. carm. 3 28.15_15> Iunctis uisit oloribus,
<hor. carm. 3 28.16> Dicetur merita Nox quoque nenia.
<hor. carm. 3 29.1> Tyrrhena regum progenies, tibi
<hor. carm. 3 29.2> Non ante uerso lene merum cado
<hor. carm. 3 29.3> Cum flore, Maecenas, rosarum et
<hor. carm. 3 29.4> Pressa tuis balanus capillis
<hor. carm. 3 29.5_5> Iamdudum apud me est: eripe te morae,
<hor. carm. 3 29.6> Ne semper udum Tibur et Aefulae
<hor. carm. 3 29.7> Decliue contempleris aruom et
<hor. carm. 3 29.8> Telegoni iuga parricidae.
<hor. carm. 3 29.9> Fastidiosam desere copiam et
<hor. carm. 3 29.10_10> Molem propinquam nubibus arduis:
<hor. carm. 3 29.11> Omitte mirari beatae
<hor. carm. 3 29.12> Fumum et opes strepitumque Romae.
<hor. carm. 3 29.13> Plerumque gratae diuitibus uices
<hor. carm. 3 29.14> Mundaeque paruo sub lare pauperum
<hor. carm. 3 29.15_15> Cenae sine aulaeis et ostro
<hor. carm. 3 29.16> Sollicitam explicuere frontem.
<hor. carm. 3 29.17> Iam clarus occultum Andromedae pater
<hor. carm. 3 29.18> Ostendit ignem, iam Procyon furit
<hor. carm. 3 29.19> Et stella uesani Leonis
<hor. carm. 3 29.20_20> Sole dies referente siccos;
<hor. carm. 3 29.21> Iam pastor umbras cum grege languido
<hor. carm. 3 29.22> Riuomque fessus quaerit et horridi
<hor. carm. 3 29.23> Dumeta Siluani caretque
<hor. carm. 3 29.24> Ripa uagis taciturna uentis:
<hor. carm. 3 29.25_25> Tu ciuitatem quis deceat status
<hor. carm. 3 29.26> Curas et urbi sollicitus times,
<hor. carm. 3 29.27> Quid Seres et regnata Cyro
<hor. carm. 3 29.28> Bactra parent Tanaisque discors.
<hor. carm. 3 29.29> Prudens futuri temporis exitum
<hor. carm. 3 29.30_30> Caliginosa nocte premit deus
<hor. carm. 3 29.31> Ridetque, si mortalis ultra
<hor. carm. 3 29.32> Fas trepidat. quod adest memento
<hor. carm. 3 29.33> Conponere aequos: cetera fluminis
<hor. carm. 3 29.34> Ritu feruntur, nunc medio alueo
<hor. carm. 3 29.35_35> Cum pace delabentis Etruscum
<hor. carm. 3 29.36> In mare, nunc lapides adesos
<hor. carm. 3 29.37> Stirpisque raptas et pecus et domos
<hor. carm. 3 29.38> Voluentis una, non sine montium
<hor. carm. 3 29.39> Clamore uicinaeque siluae,
<hor. carm. 3 29.40_40> Cum fera diluuies quietos
<hor. carm. 3 29.41> Inritat amnis. ille potens sui
<hor. carm. 3 29.42> Laetusque deget, cui licet in diem
<hor. carm. 3 29.43> Dixisse 'uixi'. cras uel atra
<hor. carm. 3 29.44> Nube polum pater occupato
<hor. carm. 3 29.45_45> Vel sole puro; non tamen inritum
<hor. carm. 3 29.46> Quodcumque retro est efficiet neque
<hor. carm. 3 29.47> Diffinget infectumque reddet
<hor. carm. 3 29.48> Quod fugiens semel hora uexit.
<hor. carm. 3 29.49> Fortuna saeuo laeta negotio et
<hor. carm. 3 29.50_50> Ludum insolentem ludere pertinax
<hor. carm. 3 29.51> Transmutat incertos honores,
<hor. carm. 3 29.52> Nunc mihi nunc alii benigna.
<hor. carm. 3 29.53> Laudo manentem: si celeris quatit
<hor. carm. 3 29.54> Pinnas, resigno quae dedit et mea
<hor. carm. 3 29.55_55> Virtute me inuoluo probamque
<hor. carm. 3 29.56> Pauperiem sine dote quaero.
<hor. carm. 3 29.57> Non est meum, si mugiat Africis
<hor. carm. 3 29.58> Malus procellis, ad miseras preces
<hor. carm. 3 29.59> Decurrere et uotis pacisci,
<hor. carm. 3 29.60_60> Ne Cypriae Tyriaeque merces
<hor. carm. 3 29.61> Addant auaro diuitias mari:
<hor. carm. 3 29.62> Tunc me biremis praesidio scaphae
<hor. carm. 3 29.63> Tutum per Aegaeos tumultus
<hor. carm. 3 29.64> Aura feret geminusque Pollux.
<hor. carm. 3 30.1> Exegi monumentum aere perennius
<hor. carm. 3 30.2> Regalique situ pyramidum altius,
<hor. carm. 3 30.3> Quod non imber edax, non aquilo impotens
<hor. carm. 3 30.4> Possit diruere aut innumerabilis
<hor. carm. 3 30.5_5> Annorum series et fuga temporum.
<hor. carm. 3 30.6> Non omnis moriar multaque pars mei
<hor. carm. 3 30.7> Vitabit Libitinam: usque ego postera
<hor. carm. 3 30.8> Crescam laude recens, dum Capitolium
<hor. carm. 3 30.9> Scandet cum tacita uirgine pontifex:
<hor. carm. 3 30.10_10> Dicar, qua uiolens obstrepit Aufidus
<hor. carm. 3 30.11> Et qua pauper aquae Daunus agrestium
<hor. carm. 3 30.12> Regnauit populorum, ex humili potens
<hor. carm. 3 30.13> Princeps Aeolium carmen ad Italos
<hor. carm. 3 30.14> Deduxisse modos. sume superbiam
<hor. carm. 3 30.15_15> Quaesitam meritis et mihi Delphica
<hor. carm. 3 30.16> Lauro cinge uolens, Melpomene, comam.
