<hor. carm. 2 1.1> Motum ex Metello consule ciuicum
<hor. carm. 2 1.2> Bellique causas et uitia et modos
<hor. carm. 2 1.3> Ludumque Fortunae grauisque
<hor. carm. 2 1.4> Principum amicitias et arma
<hor. carm. 2 1.5_5> Nondum expiatis uncta cruoribus,
<hor. carm. 2 1.6> Periculosae plenum opus aleae,
<hor. carm. 2 1.7> Tractas et incedis per ignis
<hor. carm. 2 1.8> Suppositos cineri doloso.
<hor. carm. 2 1.9> Paulum seuerae musa tragoediae
<hor. carm. 2 1.10_10> Desit theatris: mox ubi publicas
<hor. carm. 2 1.11> Res ordinaris, grande munus
<hor. carm. 2 1.12> Cecropio repetes coturno,
<hor. carm. 2 1.13> Insigne maestis praesidium reis
<hor. carm. 2 1.14> Et consulenti, Pollio, curiae,
<hor. carm. 2 1.15_15> Cui laurus aeternos honores
<hor. carm. 2 1.16> Delmatico peperit triumpho.
<hor. carm. 2 1.17> Iam nunc minaci murmure cornuum
<hor. carm. 2 1.18> Perstringis auris, iam litui strepunt,
<hor. carm. 2 1.19> Iam fulgor armorum fugacis
<hor. carm. 2 1.20_20> Terret equos equitumque uoltus.
<hor. carm. 2 1.21> Audire magnos iam uideor duces
<hor. carm. 2 1.22> Non indecoro puluere sordidos
<hor. carm. 2 1.23> Et cuncta terrarum subacta
<hor. carm. 2 1.24> Praeter atrocem animum Catonis.
<hor. carm. 2 1.25_25> Iuno et deorum quisquis amicior
<hor. carm. 2 1.26> Afris inulta cesserat inpotens
<hor. carm. 2 1.27> Tellure, uictorum nepotes
<hor. carm. 2 1.28> Rettulit inferias Iugurthae.
<hor. carm. 2 1.29> Quis non Latino sanguine pinguior
<hor. carm. 2 1.30_30> Campus sepulcris inpia proelia
<hor. carm. 2 1.31> Testatur auditumque Medis
<hor. carm. 2 1.32> Hesperiae sonitum ruinae?
<hor. carm. 2 1.33> Qui gurges aut quae flumina lugubris
<hor. carm. 2 1.34> Ignara belli? quod mare Dauniae
<hor. carm. 2 1.35_35> Non decolorauere caedes?
<hor. carm. 2 1.36> Quae caret ora cruore nostro?
<hor. carm. 2 1.37> Sed ne relictis, Musa, procax iocis
<hor. carm. 2 1.38> Ceae retractes munera neniae;
<hor. carm. 2 1.39> Mecum Dionaeo sub antro
<hor. carm. 2 1.40_40> Quaere modos leuiore plectro.
<hor. carm. 2 2.1> Nullus argento color est auaris
<hor. carm. 2 2.2> Abdito terris, inimice lamnae
<hor. carm. 2 2.3> Crispe Sallusti, nisi temperato
<hor. carm. 2 2.4> Splendeat usu.
<hor. carm. 2 2.5_5> Viuet extento Proculeius aeuo
<hor. carm. 2 2.6> Notus in fratres animi paterni;
<hor. carm. 2 2.7> Illum aget pinna metuente solui
<hor. carm. 2 2.8> Fama superstes.
<hor. carm. 2 2.9> Latius regnes auidum domando
<hor. carm. 2 2.10_10> Spiritum quam si Libyam remotis
<hor. carm. 2 2.11> Gadibus iungas et uterque Poenus
<hor. carm. 2 2.12> Seruiat uni:
<hor. carm. 2 2.13> Erescit indulgens sibi dirus hydrops
<hor. carm. 2 2.14> Nec sitim pellit, nisi causa morbi
<hor. carm. 2 2.15_15> Fugerit uenis et aquosus albo
<hor. carm. 2 2.16> Corpore languor.
<hor. carm. 2 2.17> Redditum Cyri solio Prahaten
<hor. carm. 2 2.18> Dissidens plebi numero beatorum
<hor. carm. 2 2.19> Eximit Virtus populumque falsis
<hor. carm. 2 2.20_20> Dedocet uti
<hor. carm. 2 2.21> Vocibus, regnum et diadema tutum
<hor. carm. 2 2.22> Deferens uni propriamque laurum,
<hor. carm. 2 2.23> Quisquis ingentis oculo inretorto
<hor. carm. 2 2.24> Spectat aceruos.
<hor. carm. 2 3.1> Aequam memento rebus in arduis
<hor. carm. 2 3.2> Seruare mentem, non secus in bonis
<hor. carm. 2 3.3> Ab insolenti temperatam
<hor. carm. 2 3.4> Laetitia, moriture Delli,
<hor. carm. 2 3.5_5> Seu maestus omni tempore uixeris,
<hor. carm. 2 3.6> Seu te in remoto gramine per dies
<hor. carm. 2 3.7> Festos reclinatum bearis
<hor. carm. 2 3.8> Interiore nota Falerni.
<hor. carm. 2 3.9> Quo pinus ingens albaque populus
<hor. carm. 2 3.10_10> Vmbram hospitalem consociare amant
<hor. carm. 2 3.11> Ramis? quid obliquo laborat
<hor. carm. 2 3.12> Lympha fugax trepidare riuo?
<hor. carm. 2 3.13> Huc uina et unguenta et nimium breuis
<hor. carm. 2 3.14> Flores amoenae ferre iube rosae,
<hor. carm. 2 3.15_15> Dum res et aetas et sororum
<hor. carm. 2 3.16> Fila trium patiuntur atra.
<hor. carm. 2 3.17> Cedes coemptis saltibus et domo
<hor. carm. 2 3.18> Villaque flauos quam Tiberis lauit,
<hor. carm. 2 3.19> Cedes et exstructis in altum
<hor. carm. 2 3.20_20> Diuitiis potietur heres.
<hor. carm. 2 3.21> Diuesne prisco natus ab Inacho
<hor. carm. 2 3.22> Nil interest an pauper et infima
<hor. carm. 2 3.23> De gente sub diuo moreris,
<hor. carm. 2 3.24> Victima nil miserantis Orci:
<hor. carm. 2 3.25_25> Omnes eodem cogimur, omnium
<hor. carm. 2 3.26> Versatur urna serius ocius
<hor. carm. 2 3.27> Sors exitura et nos in aeternum
<hor. carm. 2 3.28> Exilium inpositura cumbae.
<hor. carm. 2 4.1> Ne sit ancillae tibi amor pudori,
<hor. carm. 2 4.2> Xanthia Phoceu: prius insolentem
<hor. carm. 2 4.3> Serua Briseis niueo colore
<hor. carm. 2 4.4> Mouit Achillem,
<hor. carm. 2 4.5_5> Mouit Aiacem Telamone natum
<hor. carm. 2 4.6> Forma captiuae dominum Tecmessae,
<hor. carm. 2 4.7> Arsit Atrides medio in triumpho
<hor. carm. 2 4.8> Virgine rapta,
<hor. carm. 2 4.9> Barbarae postquam cecidere turmae
<hor. carm. 2 4.10_10> Thessalo uictore et ademptus Hector
<hor. carm. 2 4.11> Tradidit fessis leuiora tolli
<hor. carm. 2 4.12> Pergama Grais.
<hor. carm. 2 4.13> Nescias an te generum beati
<hor. carm. 2 4.14> Phyllidis flauae decorent parentes;
<hor. carm. 2 4.15_15> Regium certe genus et penatis
<hor. carm. 2 4.16> Maeret iniquos.
<hor. carm. 2 4.17> Crede non illam tibi de scelesta
<hor. carm. 2 4.18> Plebe dilectam neque sic fidelem,
<hor. carm. 2 4.19> Sic lucro auersam potuisse nasci
<hor. carm. 2 4.20_20> Matre pudenda.
<hor. carm. 2 4.21> Bracchia et uoltum teretesque suras
<hor. carm. 2 4.22> Integer laudo - fuge suspicari -
<hor. carm. 2 4.23> Cuius octauum trepidauit aetas
<hor. carm. 2 4.24> Claudere lustrum.
<hor. carm. 2 5.1> Nondum subacta ferre iugum ualet
<hor. carm. 2 5.2> Ceruice, nondum munia conparis
<hor. carm. 2 5.3> Aequare nec tauri ruentis
<hor. carm. 2 5.4> In uenerem tolerare pondus.
<hor. carm. 2 5.5_5> Circa uirentis est animus tuae
<hor. carm. 2 5.6> Campos iuuencae, nunc fluuiis grauem
<hor. carm. 2 5.7> Solantis aestum, nunc in udo
<hor. carm. 2 5.8> Ludere cum uitulis salicto
<hor. carm. 2 5.9> Praegestientis. tolle cupidinem
<hor. carm. 2 5.10_10> Inmitis uuae: iam tibi liuidos
<hor. carm. 2 5.11> Distinguet autumnus racemos
<hor. carm. 2 5.12> Purpureo uarius colore.
<hor. carm. 2 5.13> Iam te sequetur: currit enim ferox
<hor. carm. 2 5.14> Aetas et illi quos tibi dempserit
<hor. carm. 2 5.15_15> Adponet annos; iam proterua
<hor. carm. 2 5.16> Fronte petet Lalage maritum,
<hor. carm. 2 5.17> Dilecta, quantum non Pholoe fugax,
<hor. carm. 2 5.18> Non Chloris albo sic umero nitens
<hor. carm. 2 5.19> Vt pura nocturno renidet
<hor. carm. 2 5.20_20> Luna mari Cnidiusue Gyges,
<hor. carm. 2 5.21> Quem si puellarum insereres choro,
<hor. carm. 2 5.22> Mire sagacis falleret hospites
<hor. carm. 2 5.23> Discrimen obscurum solutis
<hor. carm. 2 5.24> Crinibus ambiguoque uoltu.
<hor. carm. 2 6.1> Septimi, Gadis aditure mecum et
<hor. carm. 2 6.2> Cantabrum indoctum iuga ferre nostra et
<hor. carm. 2 6.3> Barbaras Syrtis, ubi Maura semper
<hor. carm. 2 6.4> Aestuat unda:
<hor. carm. 2 6.5_5> Tibur Argeo positum colono
<hor. carm. 2 6.6> Sit meae sedes utinam senectae,
<hor. carm. 2 6.7> Sit modus lasso maris et uiarum
<hor. carm. 2 6.8> Militiaeque.
<hor. carm. 2 6.9> Vnde si Parcae prohibent iniquae,
<hor. carm. 2 6.10_10> Dulce pellitis ouibus Galaesi
<hor. carm. 2 6.11> Flumen et regnata petam Laconi
<hor. carm. 2 6.12> Rura Phalantho.
<hor. carm. 2 6.13> Ille terrarum mihi praeter omnis
<hor. carm. 2 6.14> Angulus ridet, ubi non Hymetto
<hor. carm. 2 6.15_15> Mella decedunt uiridique certat
<hor. carm. 2 6.16> Baca Venafro,
<hor. carm. 2 6.17> Ver ubi longum tepidasque praebet
<hor. carm. 2 6.18> Iuppiter brumas et amicus Aulon
<hor. carm. 2 6.19> Fertili Baccho minimum Falernis
<hor. carm. 2 6.20_20> Inuidet uuis.
<hor. carm. 2 6.21> Ille te mecum locus et beatae
<hor. carm. 2 6.22> Postulant arces: ibi tu calentem
<hor. carm. 2 6.23> Debita sparges lacrima fauillam
<hor. carm. 2 6.24> Vatis amici.
<hor. carm. 2 7.1> O saepe mecum tempus in ultimum
<hor. carm. 2 7.2> Deducte Bruto militiae duce,
<hor. carm. 2 7.3> Quis te redonauit Quiritem
<hor. carm. 2 7.4> Dis patriis Italoque caelo,
<hor. carm. 2 7.5_5> Pompei, meorum prime sodalium,
<hor. carm. 2 7.6> Cum quo morantem saepe diem mero
<hor. carm. 2 7.7> Fregi coronatus nitentis
<hor. carm. 2 7.8> Malobathro Syrio capillos?
<hor. carm. 2 7.9> Tecum Philippos et celerem fugam
<hor. carm. 2 7.10_10> Sensi relicta non bene parmula,
<hor. carm. 2 7.11> Cum fracta uirtus et minaces
<hor. carm. 2 7.12> Turpe solum tetigere mento:
<hor. carm. 2 7.13> Sed me per hostis Mercurius celer
<hor. carm. 2 7.14> Denso pauentem sustulit aere,
<hor. carm. 2 7.15_15> Te rursus in bellum resorbens
<hor. carm. 2 7.16> Vnda fretis tulit aestuosis.
<hor. carm. 2 7.17> Ergo obligatam redde Ioui dapem
<hor. carm. 2 7.18> Longaque fessum militia latus
<hor. carm. 2 7.19> Depone sub lauru mea nec
<hor. carm. 2 7.20_20> Parce cadis tibi destinatis.
<hor. carm. 2 7.21> Obliuioso leuia Massico
<hor. carm. 2 7.22> Ciboria exple, funde capacibus
<hor. carm. 2 7.23> Vnguenta de conchis. quis udo
<hor. carm. 2 7.24> Deproperare apio coronas
<hor. carm. 2 7.25_25> Curatue myrto? quem Venus arbitrum
<hor. carm. 2 7.26> Dicet bibendi? non ego sanius
<hor. carm. 2 7.27> Bacchabor Edonis: recepto
<hor. carm. 2 7.28> Dulce mihi furere est amico.
<hor. carm. 2 8.1> Vlla si iuris tibi peierati
<hor. carm. 2 8.2> Poena, Barine, nocuisset umquam,
<hor. carm. 2 8.3> Dente si nigro fieres uel uno
<hor. carm. 2 8.4> Turpior ungui,
<hor. carm. 2 8.5_5> Crederem: sed tu simul obligasti
<hor. carm. 2 8.6> Perfidum uotis caput, enitescis
<hor. carm. 2 8.7> Pulchrior multo iuuenumque prodis
<hor. carm. 2 8.8> Publica cura.
<hor. carm. 2 8.9> Expedit matris cineres opertos
<hor. carm. 2 8.10_10> Fallere et toto taciturna noctis
<hor. carm. 2 8.11> Signa cum caelo gelidaque diuos
<hor. carm. 2 8.12> Morte carentis.
<hor. carm. 2 8.13> Ridet hoc, inquam, Venus ipsa, rident
<hor. carm. 2 8.14> Simplices Nymphae ferus et Cupido
<hor. carm. 2 8.15_15> Semper ardentis acuens sagittas
<hor. carm. 2 8.16> Cote cruenta.
<hor. carm. 2 8.17> Adde quod pubes tibi crescit omnis,
<hor. carm. 2 8.18> Seruitus crescit noua nec priores
<hor. carm. 2 8.19> Inpiae tectum dominae relinquunt
<hor. carm. 2 8.20_20> Saepe minati.
<hor. carm. 2 8.21> Te suis matres metuunt iuuencis,
<hor. carm. 2 8.22> Te senes parci miseraeque nuper
<hor. carm. 2 8.23> Virgines nuptae, tua ne retardet
<hor. carm. 2 8.24> Aura maritos.
<hor. carm. 2 9.1> Non semper imbres nubibus hispidos
<hor. carm. 2 9.2> Manant in agros aut mare Caspium
<hor. carm. 2 9.3> Vexant inaequales procellae
<hor. carm. 2 9.4> Vsque nec Armeniis in oris,
<hor. carm. 2 9.5_5> Amice Valgi, stat glacies iners
<hor. carm. 2 9.6> Mensis per omnis aut Aquilonibus
<hor. carm. 2 9.7> Querqueta Gargani laborant
<hor. carm. 2 9.8> Et foliis uiduantur orni:
<hor. carm. 2 9.9> Tu semper urges flebilibus modis
<hor. carm. 2 9.10_10> Mysten ademptum nec tibi uespero
<hor. carm. 2 9.11> Surgente decedunt amores
<hor. carm. 2 9.12> Nec rapidum fugiente solem.
<hor. carm. 2 9.13> At non ter aeuo functus amabilem
<hor. carm. 2 9.14> Plorauit omnis Antilochum senex
<hor. carm. 2 9.15_15> Annos nec inpubem parentes
<hor. carm. 2 9.16> Troilon aut Phrygiae sorores
<hor. carm. 2 9.17> Fleuere semper. desine mollium
<hor. carm. 2 9.18> Tandem querellarum et potius noua
<hor. carm. 2 9.19> Cantemus Augusti tropaea
<hor. carm. 2 9.20_20> Caesaris et rigidum Niphaten,
<hor. carm. 2 9.21> Medumque flumen gentibus additum
<hor. carm. 2 9.22> Victis minores uoluere(==VOLUERE) uertices
<hor. carm. 2 9.23> Intraque praescriptum Gelonos
<hor. carm. 2 9.24> Exiguis equitare campis.
<hor. carm. 2 10.1> Rectius uiues, Licini, neque altum
<hor. carm. 2 10.2> Semper urgendo neque, dum procellas
<hor. carm. 2 10.3> Cautus horrescis, nimium premendo
<hor. carm. 2 10.4> Litus iniquum.
<hor. carm. 2 10.5_5> Auream quisquis mediocritatem
<hor. carm. 2 10.6> Diligit, tutus caret obsoleti
<hor. carm. 2 10.7> Sordibus tecti, caret inuidenda
<hor. carm. 2 10.8> Sobrius aula.
<hor. carm. 2 10.9> Saepius uentis agitatur ingens
<hor. carm. 2 10.10_10> Pinus et celsae grauiore casu
<hor. carm. 2 10.11> Decidunt turres feriuntque summos
<hor. carm. 2 10.12> Fulgura montis.
<hor. carm. 2 10.13> Sperat infestis, metuit secundis
<hor. carm. 2 10.14> Alteram sortem bene praeparatum
<hor. carm. 2 10.15_15> Pectus: informis hiemes reducit
<hor. carm. 2 10.16> Iuppiter, idem
<hor. carm. 2 10.17> Submouet; non, si male nunc, et olim
<hor. carm. 2 10.18> Sic erit: quondam cithara tacentem
<hor. carm. 2 10.19> Suscitat Musam neque semper arcum
<hor. carm. 2 10.20_20> Tendit Apollo.
<hor. carm. 2 10.21> Rebus angustis animosus atque
<hor. carm. 2 10.22> Fortis adpare, sapienter idem
<hor. carm. 2 10.23> Contrahes uento nimium secundo
<hor. carm. 2 10.24> Turgida uela.
<hor. carm. 2 11.1> Quid bellicosus Cantaber et Scythes,
<hor. carm. 2 11.2> Hirpine Quincti, cogitet Hadria
<hor. carm. 2 11.3> Diuisus obiecto, remittas
<hor. carm. 2 11.4> Quaerere nec trepides in usum
<hor. carm. 2 11.5_5> Poscentis aeui pauca. fugit retro
<hor. carm. 2 11.6> Leuis iuuentas et decor, arida
<hor. carm. 2 11.7> Pellente lasciuos amores
<hor. carm. 2 11.8> Canitie facilemque somnum;
<hor. carm. 2 11.9> Non semper idem floribus est honor
<hor. carm. 2 11.10_10> Vernis neque uno luna rubens nitet
<hor. carm. 2 11.11> Voltu: quid aeternis minorem
<hor. carm. 2 11.12> Consiliis animum fatigas?
<hor. carm. 2 11.13> Cur non sub alta uel platano uel hac
<hor. carm. 2 11.14> Pinu iacentes sic temere et rosa
<hor. carm. 2 11.15_15> Canos odorati capillos,
<hor. carm. 2 11.16> Dum licet, Assyriaque nardo
<hor. carm. 2 11.17> Potamus uncti? dissipat Euhius
<hor. carm. 2 11.18> Curas edacis. quis puer ocius
<hor. carm. 2 11.19> Restinguet ardentis Falerni
<hor. carm. 2 11.20_20> Pocula praetereunte lympha?
<hor. carm. 2 11.21> Quis deuium scortum eliciet domo
<hor. carm. 2 11.22> Lyden? eburna dic age cum lyra
<hor. carm. 2 11.23> Maturet, in comptum Lacaenae
<hor. carm. 2 11.24> More comam religata nodum.
<hor. carm. 2 12.1> Nolis longa ferae bella Numantiae
<hor. carm. 2 12.2> Nec durum Hannibalem nec Siculum mare
<hor. carm. 2 12.3> Poeno purpureum sanguine mollibus
<hor. carm. 2 12.4> Aptari citharae modis
<hor. carm. 2 12.5_5> Nec saeuos Lapithas et nimium mero
<hor. carm. 2 12.6> Hylaeum domitosque Herculea manu
<hor. carm. 2 12.7> Telluris iuuenes, unde periculum
<hor. carm. 2 12.8> Fulgens contremuit domus
<hor. carm. 2 12.9> Saturni ueteris, tuque pedestribus
<hor. carm. 2 12.10_10> Dices historiis proelia Caesaris,
<hor. carm. 2 12.11> Maecenas, melius ductaque per uias
<hor. carm. 2 12.12> Regum colla minacium.
<hor. carm. 2 12.13> Me dulcis dominae Musa Licymniae
<hor. carm. 2 12.14> Cantus, me uoluit dicere lucidum
<hor. carm. 2 12.15_15> Fulgentis oculos et bene mutuis
<hor. carm. 2 12.16> Fidum pectus amoribus;
<hor. carm. 2 12.17> Quam nec ferre pedem dedecuit choris
<hor. carm. 2 12.18> Nec certare ioco nec dare bracchia
<hor. carm. 2 12.19> Ludentem nitidis uirginibus sacro
<hor. carm. 2 12.20_20> Dianae celebris die.
<hor. carm. 2 12.21> Num tu quae tenuit diues Achaemenes
<hor. carm. 2 12.22> Aut pinguis Phrygiae Mygdonias opes
<hor. carm. 2 12.23> Permutare uelis crine Licymniae
<hor. carm. 2 12.24> Plenas aut Arabum domos,
<hor. carm. 2 12.25_25> Cum flagrantia detorquet ad oscula
<hor. carm. 2 12.26> Ceruicem aut facili saeuitia negat
<hor. carm. 2 12.27> Quae poscente magis gaudeat eripi,
<hor. carm. 2 12.28> Interdum rapere occupet?
<hor. carm. 2 13.1> Ille et nefasto te posuit die,
<hor. carm. 2 13.2> Quicumque primum, et sacrilega manu
<hor. carm. 2 13.3> Produxit, arbos, in nepotum
<hor. carm. 2 13.4> Perniciem opprobriumque pagi;
<hor. carm. 2 13.5_5> Illum et parentis crediderim sui
<hor. carm. 2 13.6> Fregisse ceruicem et penetralia
<hor. carm. 2 13.7> Sparsisse nocturno cruore
<hor. carm. 2 13.8> Hospitis; ille uenena Colcha
<hor. carm. 2 13.9> Et quidquid usquam concipitur nefas
<hor. carm. 2 13.10_10> Tractauit, agro qui statuit meo
<hor. carm. 2 13.11> Te, triste lignum, te caducum
<hor. carm. 2 13.12> In domini caput inmerentis.
<hor. carm. 2 13.13> Quid quisque uitet, numquam homini satis
<hor. carm. 2 13.14> Cautum est in horas. nauita Bosphorum
<hor. carm. 2 13.15_15> Poenus perhorrescit neque ultra
<hor. carm. 2 13.16> Caeca timet aliunde fata,
<hor. carm. 2 13.17> Miles sagittas et celerem fugam
<hor. carm. 2 13.18> Parthi, catenas Parthus et Italum
<hor. carm. 2 13.19> Robur: sed inprouisa leti
<hor. carm. 2 13.20_20> Vis rapuit rapietque gentis.
<hor. carm. 2 13.21> Quam paene furuae regna Proserpinae
<hor. carm. 2 13.22> Et iudicantem uidimus Aeacum
<hor. carm. 2 13.23> Sedesque discretas piorum et
<hor. carm. 2 13.24> Aeoliis fidibus querentem
<hor. carm. 2 13.25_25> Sappho puellis de popularibus,
<hor. carm. 2 13.26> Et te sonantem plenius aureo,
<hor. carm. 2 13.27> Alcaee, plectro dura nauis,
<hor. carm. 2 13.28> Dura fugae mala, dura belli.
<hor. carm. 2 13.29> Vtrumque sacro digna silentio
<hor. carm. 2 13.30_30> Mirantur umbrae dicere, sed magis
<hor. carm. 2 13.31> Pugnas et exactos tyrannos
<hor. carm. 2 13.32> Densum umeris bibit aure uolgus.
<hor. carm. 2 13.33> Quid mirum, ubi illis carminibus stupens
<hor. carm. 2 13.34> Demittit atras belua centiceps
<hor. carm. 2 13.35_35> Auris et intorti capillis
<hor. carm. 2 13.36> Eumenidum recreantur angues?
<hor. carm. 2 13.37> Quin et Prometheus et Pelopis parens
<hor. carm. 2 13.38> Dulci laborem decipitur sono
<hor. carm. 2 13.39> Nec curat Orion leones
<hor. carm. 2 13.40_40> Aut timidos agitare lyncas.
<hor. carm. 2 14.1> Eheu fugaces, Postume, Postume,
<hor. carm. 2 14.2> Labuntur anni nec pietas moram
<hor. carm. 2 14.3> Rugis et instanti senectae
<hor. carm. 2 14.4> Adferet indomitaeque morti,
<hor. carm. 2 14.5_5> Non si trecenis quotquot eunt dies,
<hor. carm. 2 14.6> Amice, places inlacrimabilem
<hor. carm. 2 14.7> Plutona tauris, qui ter amplum
<hor. carm. 2 14.8> Geryonen Tityonque tristi
<hor. carm. 2 14.9> Conpescit unda, scilicet omnibus,
<hor. carm. 2 14.10_10> Quicumque terrae munere uescimur,
<hor. carm. 2 14.11> Enauiganda, siue reges
<hor. carm. 2 14.12> Siue inopes erimus coloni.
<hor. carm. 2 14.13> Frustra cruento Marte carebimus
<hor. carm. 2 14.14> Fractisque rauci fluctibus Hadriae,
<hor. carm. 2 14.15_15> Frustra per autumnos nocentem
<hor. carm. 2 14.16> Corporibus metuemus Austrum:
<hor. carm. 2 14.17> Visendus ater flumine languido
<hor. carm. 2 14.18> Cocytos errans et Danai genus
<hor. carm. 2 14.19> Infame damnatusque longi
<hor. carm. 2 14.20_20> Sisyphus Aeolides laboris,
<hor. carm. 2 14.21> Linquenda tellus et domus et placens
<hor. carm. 2 14.22> Vxor, neque harum quas colis arborum
<hor. carm. 2 14.23> Te praeter inuisas cupressos
<hor. carm. 2 14.24> Vlla breuem dominum sequetur.
<hor. carm. 2 14.25_25> Absumet heres Caecuba dignior
<hor. carm. 2 14.26> Seruata centum clauibus et mero
<hor. carm. 2 14.27> Tinguet pauimentum superbo,
<hor. carm. 2 14.28> Pontificum potiore cenis.
<hor. carm. 2 15.1> Iam pauca aratro iugera regiae
<hor. carm. 2 15.2> Moles relinquent, undique latius
<hor. carm. 2 15.3> Extenta uisentur Lucrino
<hor. carm. 2 15.4> Stagna lacu platanusque caelebs
<hor. carm. 2 15.5_5> Euincet ulmos. tum uiolaria et
<hor. carm. 2 15.6> Myrtus et omnis copia narium
<hor. carm. 2 15.7> Spargent oliuetis odorem
<hor. carm. 2 15.8> Fertilibus domino priori,
<hor. carm. 2 15.9> Tum spissa ramis laurea feruidos
<hor. carm. 2 15.10_10> Excludet ictus. non ita Romuli
<hor. carm. 2 15.11> Praescriptum et intonsi Catonis
<hor. carm. 2 15.12> Auspiciis ueterumque norma:
<hor. carm. 2 15.13> Priuatus illis census erat breuis,
<hor. carm. 2 15.14> Commune magnum; nulla decempedis
<hor. carm. 2 15.15_15> Metata priuatis opacam
<hor. carm. 2 15.16> Porticus excipiebat arcton
<hor. carm. 2 15.17> Nec fortuitum spernere caespitem
<hor. carm. 2 15.18> Leges sinebant, oppida publico
<hor. carm. 2 15.19> Sumptu iubentes et deorum
<hor. carm. 2 15.20_20> Templa nouo decorare saxo.
<hor. carm. 2 16.1> Otium diuos rogat in patenti
<hor. carm. 2 16.2> Prensus Aegaeo, simul atra nubes
<hor. carm. 2 16.3> Condidit lunam neque certa fulgent
<hor. carm. 2 16.4> Sidera nautis,
<hor. carm. 2 16.5_5> Otium bello furiosa Thrace,
<hor. carm. 2 16.6> Otium Medi pharetra decori,
<hor. carm. 2 16.7> Grosphe, non gemmis neque purpura ue-
<hor. carm. 2 16.8> Nale nec auro.
<hor. carm. 2 16.9> Non enim gazae neque consularis
<hor. carm. 2 16.10_10> Submouet lictor miseros tumultus
<hor. carm. 2 16.11> Mentis et curas laqueata circum
<hor. carm. 2 16.12> Tecta uolantis.
<hor. carm. 2 16.13> Viuitur paruo bene, cui paternum
<hor. carm. 2 16.14> Splendet in mensa tenui salinum
<hor. carm. 2 16.15_15> Nec leuis somnos timor aut cupido
<hor. carm. 2 16.16> Sordidus aufert.
<hor. carm. 2 16.17> Quid breui fortes iaculamur aeuo
<hor. carm. 2 16.18> Multa? quid terras alio calentis
<hor. carm. 2 16.19> Sole mutamus? patriae quis exsul
<hor. carm. 2 16.20_20> Se quoque fugit?
<hor. carm. 2 16.21>[Scandit aeratas uitiosa nauis
<hor. carm. 2 16.22> Cura nec turmas equitum relinquit,
<hor. carm. 2 16.23> Ocior ceruis et agente nimbos
<hor. carm. 2 16.24> Ocior Euro.]
<hor. carm. 2 16.25_25> Laetus in praesens animus quod ultra est
<hor. carm. 2 16.26> Oderit curare et amara lento
<hor. carm. 2 16.27> Temperet risu: nihil est ab omni
<hor. carm. 2 16.28> Parte beatum.
<hor. carm. 2 16.29> Abstulit clarum cita mors Achillem,
<hor. carm. 2 16.30_30> Longa Tithonum minuit senectus:
<hor. carm. 2 16.31> Et mihi forsan, tibi quod negarit,
<hor. carm. 2 16.32> Porriget hora.
<hor. carm. 2 16.33> Te greges centum Siculaeque circum-
<hor. carm. 2 16.34> Mugiunt uaccae, tibi tollit hinnitum
<hor. carm. 2 16.35_35> Apta quadrigis equa, te bis Afro
<hor. carm. 2 16.36> Murice tinctae
<hor. carm. 2 16.37> Vestiunt lanae: mihi parua rura et
<hor. carm. 2 16.38> Spiritum Graiae tenuem Camenae
<hor. carm. 2 16.39> Parca non mendax dedit et malignum
<hor. carm. 2 16.40_40> Spernere uolgus.
<hor. carm. 2 17.1> Cur me querelis exanimas tuis?
<hor. carm. 2 17.2> Nec dis amicum est nec mihi te prius
<hor. carm. 2 17.3> Obire, Maecenas, mearum
<hor. carm. 2 17.4> Grande decus columenque rerum.
<hor. carm. 2 17.5_5> A, te meae si partem animae rapit
<hor. carm. 2 17.6> Maturior uis, quid moror altera,
<hor. carm. 2 17.7> Nec carus aeque nec superstes
<hor. carm. 2 17.8> Integer? ille dies utramque
<hor. carm. 2 17.9> Ducet ruinam. non ego perfidum
<hor. carm. 2 17.10_10> Dixi sacramentum: ibimus, ibimus,
<hor. carm. 2 17.11> Vtcumque praecedes, supremum
<hor. carm. 2 17.12> Carpere iter comites parati.
<hor. carm. 2 17.13> Me nec Chimaerae spiritus igneae
<hor. carm. 2 17.14> Nec si resurgat centimanus Gyges
<hor. carm. 2 17.15_15> Diuellet umquam: sic potenti
<hor. carm. 2 17.16> Iustitiae placitumque Parcis.
<hor. carm. 2 17.17> Seu Libra seu me Scorpios adspicit
<hor. carm. 2 17.18> Formidolosus pars uiolentior
<hor. carm. 2 17.19> Natalis horae seu tyrannus
<hor. carm. 2 17.20_20> Hesperiae Capricornus undae,
<hor. carm. 2 17.21> Vtrumque nostrum incredibili modo
<hor. carm. 2 17.22> Consentit astrum: te Iouis inpio
<hor. carm. 2 17.23> Tutela Saturno refulgens
<hor. carm. 2 17.24> Eripuit uolucrisque Fati
<hor. carm. 2 17.25_25> Tardauit alas, cum populus frequens
<hor. carm. 2 17.26> Laetum theatris ter crepuit sonum:
<hor. carm. 2 17.27> Me truncus inlapsus cerebro
<hor. carm. 2 17.28> Sustulerat, nisi Faunus ictum
<hor. carm. 2 17.29> Dextra leuasset, Mercurialium
<hor. carm. 2 17.30_30> Custos uirorum. reddere uictimas
<hor. carm. 2 17.31> Aedemque uotiuam memento:
<hor. carm. 2 17.32> Nos humilem feriemus agnam.
<hor. carm. 2 18.1> Non ebur neque aureum
<hor. carm. 2 18.2> Mea renidet in domo lacunar,
<hor. carm. 2 18.3> Non trabes Hymettiae
<hor. carm. 2 18.4> Premunt columnas ultima recisas
<hor. carm. 2 18.5_5> Africa neque Attali
<hor. carm. 2 18.6> Ignotus heres regiam occupaui
<hor. carm. 2 18.7> Nec Laconicas mihi
<hor. carm. 2 18.8> Trahunt honestae purpuras clientae.
<hor. carm. 2 18.9> At fides et ingeni
<hor. carm. 2 18.10_10> Benigna uena est pauperemque diues
<hor. carm. 2 18.11> Me petit: nihil supra
<hor. carm. 2 18.12> Deos lacesso nec potentem amicum
<hor. carm. 2 18.13> Largiora flagito,
<hor. carm. 2 18.14> Satis beatus unicis Sabinis.
<hor. carm. 2 18.15_15> Truditur dies die
<hor. carm. 2 18.16> Nouaeque pergunt interire lunae:
<hor. carm. 2 18.17> Tu secanda marmora
<hor. carm. 2 18.18> Locas sub ipsum funus et sepulcri
<hor. carm. 2 18.19> Inmemor struis domos
<hor. carm. 2 18.20_20> Marisque Bais obstrepentis urges
<hor. carm. 2 18.21> Submouere litora,
<hor. carm. 2 18.22> Parum locuples continente ripa:
<hor. carm. 2 18.23> Quid quod usque proximos
<hor. carm. 2 18.24> Reuellis agri terminos et ultra
<hor. carm. 2 18.25_25> Limites clientium
<hor. carm. 2 18.26> Salis auarus? pellitur paternos
<hor. carm. 2 18.27> In sinu ferens deos
<hor. carm. 2 18.28> Et uxor et uir sordidosque natos.
<hor. carm. 2 18.29> Nulla certior tamen
<hor. carm. 2 18.30_30> Rapacis Orci fine destinata
<hor. carm. 2 18.31> Aula diuitem manet
<hor. carm. 2 18.32> Erum. quid ultra tendis? aequa tellus
<hor. carm. 2 18.33> Pauperi recluditur
<hor. carm. 2 18.34> Regumque pueris, nec satelles Orci
<hor. carm. 2 18.35_35> Callidum Promethea
<hor. carm. 2 18.36> Reuexit auro captus. hic superbum
<hor. carm. 2 18.37> Tantalum atque Tantali
<hor. carm. 2 18.38> Genus coercet, hic leuare functum
<hor. carm. 2 18.39> Pauperem laboribus
<hor. carm. 2 18.40_40> Vocatus atque non uocatus audit.
<hor. carm. 2 19.1> Bacchum in remotis carmina rupibus
<hor. carm. 2 19.2> Vidi docentem, credite posteri,
<hor. carm. 2 19.3> Nymphasque discentis et auris
<hor. carm. 2 19.4> Capripedum Satyrorum acutas.
<hor. carm. 2 19.5_5> Euhoe, recenti mens trepidat metu
<hor. carm. 2 19.6> Plenoque Bacchi pectore turbidum
<hor. carm. 2 19.7> Laetatur, euhoe, parce Liber,
<hor. carm. 2 19.8> Parce graui metuende thyrso.
<hor. carm. 2 19.9> Fas peruicacis est mihi Thyiadas
<hor. carm. 2 19.10_10> Vinique fontem lactis et uberes
<hor. carm. 2 19.11> Cantare riuos atque truncis
<hor. carm. 2 19.12> Lapsa cauis iterare mella,
<hor. carm. 2 19.13> Fas et beatae coniugis additum
<hor. carm. 2 19.14> Stellis honorem tectaque Penthei
<hor. carm. 2 19.15_15> Disiecta non leni ruina
<hor. carm. 2 19.16> Thracis et exitium Lycurgi.
<hor. carm. 2 19.17> Tu flectis amnis, tu mare barbarum,
<hor. carm. 2 19.18> Tu separatis uuidus in iugis
<hor. carm. 2 19.19> Nodo coerces uiperino
<hor. carm. 2 19.20_20> Bistonidum sine fraude crinis.
<hor. carm. 2 19.21> Tu, cum parentis regna per arduum
<hor. carm. 2 19.22> Cohors gigantum scanderet inpia,
<hor. carm. 2 19.23> Rhoetum retorsisti leonis
<hor. carm. 2 19.24> Vnguibus horribilique mala;
<hor. carm. 2 19.25_25> Quamquam choreis aptior et iocis
<hor. carm. 2 19.26> Ludoque dictus non sat idoneus
<hor. carm. 2 19.27> Pugnae ferebaris; sed idem
<hor. carm. 2 19.28> Pacis eras mediusque belli.
<hor. carm. 2 19.29> Te uidit insons Cerberus aureo
<hor. carm. 2 19.30_30> Cornu decorum leniter atterens
<hor. carm. 2 19.31> Caudam et recedentis trilingui
<hor. carm. 2 19.32> Ore pedes tetigitque crura.
<hor. carm. 2 20.1> Non usitata nec tenui ferar
<hor. carm. 2 20.2> Pinna biformis per liquidum aethera
<hor. carm. 2 20.3> Vates neque in terris morabor
<hor. carm. 2 20.4> Longius inuidiaque maior
<hor. carm. 2 20.5_5> Vrbis relinquam. non ego, pauperum
<hor. carm. 2 20.6> Sanguis parentum, non ego, quem uocas,
<hor. carm. 2 20.7> Dilecte Maecenas, obibo
<hor. carm. 2 20.8> Nec Stygia cohibebor unda.
<hor. carm. 2 20.9> Iam iam residunt cruribus asperae
<hor. carm. 2 20.10_10> Pelles et album mutor in alitem
<hor. carm. 2 20.11> Superne nascunturque leues
<hor. carm. 2 20.12> Per digitos umerosque plumae.
<hor. carm. 2 20.13> Iam Daedaleo notior Icaro
<hor. carm. 2 20.14> Visam gementis litora Bosphori
<hor. carm. 2 20.15_15> Syrtisque Gaetulas canorus
<hor. carm. 2 20.16> Ales Hyperboreosque campos;
<hor. carm. 2 20.17> Me Colchus et qui dissimulat metum
<hor. carm. 2 20.18> Marsae cohortis Dacus et ultimi
<hor. carm. 2 20.19> Noscent Geloni, me peritus
<hor. carm. 2 20.20_20> Discet Hiber Rhodanique potor.
<hor. carm. 2 20.21> Absint inani funere neniae
<hor. carm. 2 20.22> Luctusque turpes et querimoniae;
<hor. carm. 2 20.23> Conpesce clamorem ac sepulcri
<hor. carm. 2 20.24> Mitte superuacuos honores.
