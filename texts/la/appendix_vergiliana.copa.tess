<verg. app. copa .1> Copa Surisca, caput Graeca redimita mitella,
<verg. app. copa .2> Crispum sub crotalo docta mouere latus,
<verg. app. copa .3> Ebria fumosa saltat lasciua taberna,
<verg. app. copa .4> Ad cubitum raucos excutiens calamos.
<verg. app. copa .5_5> Quid iuuat aestiuo defessum puluere abesse,
<verg. app. copa .6> Quam potius bibulo decubuisse toro?
<verg. app. copa .7> Sunt topia et calybae, cyathi, rosa, tibia, chordae,
<verg. app. copa .8> Et triclia umbrosis frigida harundinibus.
<verg. app. copa .9> En et, Maenalio quae garrit dulce sub antro,
<verg. app. copa .10_10> Rustica pastoris fistula more sonat.
<verg. app. copa .11> Est et uappa, cado nuper defusa picato,
<verg. app. copa .12> Et strepitans rauco murmure riuus aquae.
<verg. app. copa .13> Sunt etiam croceo uiolae de flore corollae
<verg. app. copa .14> Sertaque purpurea lutea mixta rosa
<verg. app. copa .15_15> Et quae uirgineo libata Achelois ab amne
<verg. app. copa .16> Lilia uimineis attulit in calathis.
<verg. app. copa .17> Sunt et caseoli, quos iuncea fiscina siccat,
<verg. app. copa .18> Sunt autumnali cerea pruna die
<verg. app. copa .19> Castaneaeque nuces et suaue rubentia mala,
<verg. app. copa .20_20> Est hic munda Ceres, est Amor, est Bromius;
<verg. app. copa .21> Sunt et mora cruenta et lentis uua racemis,
<verg. app. copa .22> Et pendet iunco caeruleus cucumis.
<verg. app. copa .23> Est tuguri custos armatus falce saligna,
<verg. app. copa .24> Sed non et uasto est inguine terribilis.
<verg. app. copa .25_25> Huc calybita ueni: lassus iam sudat asellus;
<verg. app. copa .26> Parce illi: Vestae delicium est asinus.
<verg. app. copa .27> Nunc cantu crebro rumpunt arbusta cicadae,
<verg. app. copa .28> Nunc uaria in gelida sede lacerta latet:
<verg. app. copa .29> Si sapis, aestiuo recubans *nunc* prolue uitro,
<verg. app. copa .30_30> Seu uis crystalli ferre nouos calices.
<verg. app. copa .31> Hic age pampinea fessus requiesce sub umbra
<verg. app. copa .32> Et grauidum roseo necte caput strophio,
<verg. app. copa .33> Formosum tenerae decerpens ora puellae.
<verg. app. copa .34> A pereat cui sunt prisca supercilia!
<verg. app. copa .35_35> Quid cineri ingrato seruas bene olentia serta?
<verg. app. copa .36> Anne coronato uis lapide ista tegi?
<verg. app. copa .37> Pone merum et talos. pereat qui crastina curat:
<verg. app. copa .38> Mors aurem uellens 'uiuite' ait, 'uenio'.
