<verg. app. ros. nasc. .1> Ver erat et blando mordentia frigora sensu
<verg. app. ros. nasc. .2> Spirabat croceo mane reuecta dies.
<verg. app. ros. nasc. .3> Strictior Eoos praecesserat aura iugales,
<verg. app. ros. nasc. .4> Aestiferum suadens anticipare diem.
<verg. app. ros. nasc. .5_5> Errabam riguis per quadrua compita in hortis,
<verg. app. ros. nasc. .6> Maturo cupiens me uegetare die.
<verg. app. ros. nasc. .7> Vidi concretas per gramina flexa pruinas
<verg. app. ros. nasc. .8> Pendere aut holerum stare cacuminibus,
<verg. app. ros. nasc. .9> Caulibus et patulis teretes colludere guttas
<verg. app. ros. nasc. .10_10>...............................................
<verg. app. ros. nasc. .11> Vidi Paestano gaudere rosaria cultu
<verg. app. ros. nasc. .12> Exoriente nouo roscida Lucifero.
<verg. app. ros. nasc. .13> Rara pruinosis canebat gemma frutectis
<verg. app. ros. nasc. .14> Ad primi radios interitura die.
<verg. app. ros. nasc. .15_15> Ambigeres raperetne rosis Aurora ruborem
<verg. app. ros. nasc. .16> An daret et flores tingeret orta dies.
<verg. app. ros. nasc. .17> Ros unus, color unus, et unum mane duorum:
<verg. app. ros. nasc. .18> Sideris et floris nam domina una Venus.
<verg. app. ros. nasc. .19> Forsan et unus odor, sed celsior ille per auras
<verg. app. ros. nasc. .20_20> Difflatur, spirat proximus iste magis.
<verg. app. ros. nasc. .21> Communis Paphie dea sideris et dea floris
<verg. app. ros. nasc. .22> Praecipit unius muricis esse habitum.
<verg. app. ros. nasc. .23> Momentum intererat quo se nascentia florum
<verg. app. ros. nasc. .24> Germina comparibus diuiderent spatiis.
<verg. app. ros. nasc. .25_25> Haec uiret angusto foliorum tecta galero,
<verg. app. ros. nasc. .26> Hanc tenui filo purpura rubra notat,
<verg. app. ros. nasc. .27> Haec aperit primi fastigia celsa obelisci,
<verg. app. ros. nasc. .28> Mucronem absoluens purpurei capitis.
<verg. app. ros. nasc. .29> Vertice collectos illa exinuabat amictus,
<verg. app. ros. nasc. .30_30> Iam meditans foliis se numerare suis.
<verg. app. ros. nasc. .31> Nec mora: ridentis calathi patefecit honorem,
<verg. app. ros. nasc. .32> Prodens inclusi semina densa croci.
<verg. app. ros. nasc. .33> Haec, modo quae toto rutilauerat igne comarum,
<verg. app. ros. nasc. .34> Pallida conlapsis deseritur foliis.
<verg. app. ros. nasc. .35_35> Mirabar celerem fugitiua aetate rapinam,
<verg. app. ros. nasc. .36> Et dum nascuntur consenuisse rosas,
<verg. app. ros. nasc. .37> Ecce et defluxit rutili coma punica floris
<verg. app. ros. nasc. .38> Dum loquor, et tellus tecta rubore micat.
<verg. app. ros. nasc. .39> Tot species tantosque ortus uariosque nouatus
<verg. app. ros. nasc. .40_40> Vna dies aperit, conficit ipsa dies.
<verg. app. ros. nasc. .41> Conquerimur, Natura, breuis quod gratia florum:
<verg. app. ros. nasc. .42> Ostentata oculis ilico dona rapis.
<verg. app. ros. nasc. .43> Quam longa una dies, aetas tam longa rosarum,
<verg. app. ros. nasc. .44> Quas pubescentes iuncta senecta premit.
<verg. app. ros. nasc. .45_45> Quam modo nascentem rutilus conspexit Eoos,
<verg. app. ros. nasc. .46> Hanc rediens sero uespere uidit anum.
<verg. app. ros. nasc. .47> Sed bene quod paucis licet interitura diebus
<verg. app. ros. nasc. .48> Succedens aeuum prorogat ipsa suum.
<verg. app. ros. nasc. .49> Collige, uirgo, rosas dum flos nouus et noua pubes,
<verg. app. ros. nasc. .50_50> Et memor esto aeuum sic properare tuum.
