<lact. phoen. 1.1> Est locus in primo felix oriente remotus,
<lact. phoen. 1.2> Qua patet aeterni maxima porta poli,
<lact. phoen. 1.3> Nec tamen aestiuos hiemisue propinquus ad ortus,
<lact. phoen. 1.4> Sed qua Sol uerno fundit ab axe diem.
<lact. phoen. 1.5> Illic planities tractus diffundit apertos,
<lact. phoen. 1.6> Nec tumulus crescit nec caua uallis hiat,
<lact. phoen. 1.7> Sed nostros montes, quorum iuga celsa putantur,
<lact. phoen. 1.8> Per bis sex ulnas imminet ille locus.
<lact. phoen. 1.9> Hic Solis nemus est et consitus arbore multa
<lact. phoen. 1.10> Lucus perpetuae frondis honore uirens.
<lact. phoen. 1.11> Cum Phaethonteis flagrasset ab ignibus axis,
<lact. phoen. 1.12> Ille locus flammis inuiolatus erat;
<lact. phoen. 1.13> Et cum diluuium mersisset fluctibus orbem
<lact. phoen. 1.14> Deucalioneas exsuperauit aquas.
<lact. phoen. 1.15> Non huc exsangues Morbi, non aegra Senectus
<lact. phoen. 1.16> Nec Mors crudelis nec Metus asper adest
<lact. phoen. 1.17> Nec Scelus infandum nec opum uesana Cupido
<lact. phoen. 1.18> Aut Ira aut ardens caedis amore Furor;
<lact. phoen. 1.19> Luctus acerbus abest et Egestas obsita pannis
<lact. phoen. 1.20> Et Curae insomnes et uiolenta Fames.
<lact. phoen. 1.21> Non ibi tempestas nec uis furit horrida uenti
<lact. phoen. 1.22> Nec gelido terram rore pruina tegit;
<lact. phoen. 1.23> Nulla super campos tendit sua uellera nubes
<lact. phoen. 1.24> Nec cadit ex alto turbidus umor aquae.
<lact. phoen. 1.25> Sed fons in medio, quem uiuum nomine dicunt,
<lact. phoen. 1.26> Perspicuus, lenis, dulcibus uber aquis;
<lact. phoen. 1.27> Qui semel erumpens per singula tempora mensum
<lact. phoen. 1.28> Duodeciens(==DVODE-CI-ENS) undis irrigat omne nemus.
<lact. phoen. 1.29> Hic genus arboreum procero stipite surgens
<lact. phoen. 1.30> Non lapsura solo mitia poma gerit.
<lact. phoen. 1.31> Hoc nemus, hos lucos auis incolit unica Phoenix,
<lact. phoen. 1.32> Vnica, si uiuit morte refecta sua.
<lact. phoen. 1.33> Paret et obsequitur Phoebo memoranda satelles:
<lact. phoen. 1.34> Hoc Natura parens munus habere dedit.
<lact. phoen. 1.35> Lutea cum primum surgens Aurora rubescit,
<lact. phoen. 1.36> Cum primum rosea sidera luce fugat,
<lact. phoen. 1.37> Ter quater illa pias immergit corpus in undas,
<lact. phoen. 1.38> Ter quater e uiuo gurgite libat aquam.
<lact. phoen. 1.39> Tollitur ac summo considit in arboris altae
<lact. phoen. 1.40> Vertice, quae totum despicit una nemus,
<lact. phoen. 1.41> Et conuersa nouos Phoebi nascentis ad ortus
<lact. phoen. 1.42> Exspectat radios et iubar exoriens.
<lact. phoen. 1.43> Atque ubi Sol pepulit fulgentis limina portae
<lact. phoen. 1.44> Et primi emicuit luminis aura leuis,
<lact. phoen. 1.45> Incipit illa sacri modulamina fundere cantus
<lact. phoen. 1.46> Et mira lucem uoce ciere nouam,
<lact. phoen. 1.47> Quam nec aedoniae uoces nec tibia possit
<lact. phoen. 1.48> Musica Cirrhaeis assimulare modis;
<lact. phoen. 1.49> Sed neque olor moriens imitari posse putetur
<lact. phoen. 1.50> Nec Cylleneae fila canora lyrae.
<lact. phoen. 1.51> Postquam Phoebus equos in aperta effudit Olympi
<lact. phoen. 1.52> Atque orbem totum protulit usque means,
<lact. phoen. 1.53> Illa ter alarum repetito uerbere plaudit
<lact. phoen. 1.54> Igniferumque caput ter uenerata silet.
<lact. phoen. 1.55> Atque eadem celeres etiam discriminat horas
<lact. phoen. 1.56> Innarrabilibus nocte dieque sonis,
<lact. phoen. 1.57> Antistes luci nemorumque uerenda sacerdos
<lact. phoen. 1.58> Et sola arcanis conscia, Phoebe, tuis.
<lact. phoen. 1.59> Quae postquam uitae iam mille peregerit annos
<lact. phoen. 1.60> Ac sibi reddiderint tempora longa grauem,
<lact. phoen. 1.61> Vt reparet lapsum spatiis uergentibus aeuum,
<lact. phoen. 1.62> Adsuetum nemoris dulce cubile fugit;
<lact. phoen. 1.63> Cumque renascendi studio loca sancta reliquit,
<lact. phoen. 1.64> Tunc petit hunc orbem, Mors ubi regna tenet.
<lact. phoen. 1.65> Derigit in Syriam celeres longaeua uolatus,
<lact. phoen. 1.66> Phoenicen nomen cui dedit ipsa uetus,
<lact. phoen. 1.67> Securosque petit deserta per auia lucos,
<lact. phoen. 1.68> Hic ubi per saltus silua remota latet.
<lact. phoen. 1.69> Tum legit aerio sublimem uertice palmam,
<lact. phoen. 1.70> Quae Graium Phoenix ex aue nomen habet
<lact. phoen. 1.71> In quam nulla nocens animans prorepere possit,
<lact. phoen. 1.72> Lubricus aut serpens aut auis ulla rapax.
<lact. phoen. 1.73> Tum uentos claudit pendentibus Aeolus antris
<lact. phoen. 1.74> Ne uiolent flabris aera purpureum,
<lact. phoen. 1.75> Neu concreta Noto nubes per inania caeli
<lact. phoen. 1.76> Submoueat radios solis et obsit aui.
<lact. phoen. 1.77> Construit inde sibi seu nidum siue sepulcrum:
<lact. phoen. 1.78> Nam perit ut uiuat, se tamen ipsa creat.
<lact. phoen. 1.79> Colligit huic sucos et odores diuite silua,
<lact. phoen. 1.80> Quos legit Assyrius, quos opulentus Arabs,
<lact. phoen. 1.81> Quos aut Pygmeae gentes aut India carpit
<lact. phoen. 1.82> Aut molli generat terra Sabaea sinu.
<lact. phoen. 1.83> Cinnamon hic auramque procul spirantis amomi
<lact. phoen. 1.84> Congerit et mixto balsama cum folio.
<lact. phoen. 1.85> Non casiae mitis nec olentis uimen acanthi
<lact. phoen. 1.86> Nec turis lacrimae guttaque pinguis abest.
<lact. phoen. 1.87> His addit teneras nardi pubentis aristas
<lact. phoen. 1.88> Et sociat murrae uim, Panachaea, tuae.
<lact. phoen. 1.89> Protinus instructo corpus mutabile nido
<lact. phoen. 1.90> Vitalique toro membra uieta locat.
<lact. phoen. 1.91> Ore dehinc sucos membris circumque supraque
<lact. phoen. 1.92> Inicit exsequiis immoritura suis.
<lact. phoen. 1.93> Tunc inter uarios animam commendat odores,
<lact. phoen. 1.94> Depositi tanti nec timet illa fidem.
<lact. phoen. 1.95> Interea corpus genitali morte peremptum
<lact. phoen. 1.96> Aestuat et flammam parturit ipse calor,
<lact. phoen. 1.97> Aetherioque procul de lumine concipit ignem:
<lact. phoen. 1.98> Flagrat et ambustum soluitur in cineres.
<lact. phoen. 1.99> Quos uelut in massam cineres umore coactos
<lact. phoen. 1.100> Conflat; et effectum seminis instar habet.
<lact. phoen. 1.101> Hinc animal primum sine membris fertur oriri,
<lact. phoen. 1.102> Sed fertur uermi lacteus esse color:
<lact. phoen. 1.103> Creuerit immensum subito cum tempore certo
<lact. phoen. 1.104> Seque oui teretis colligit in speciem,
<lact. phoen. 1.105> Inde reformatur quali fuit ante figura
<lact. phoen. 1.106> Et Phoenix ruptis pullulat exuuiis:
<lact. phoen. 1.107> Ac uelut agrestes, cum filo ad saxa tenentur,
<lact. phoen. 1.108> Mutari tineae papilione solent.
<lact. phoen. 1.109> Non illi cibus est nostro consuetus in orbe
<lact. phoen. 1.110> Nec cuiquam implumem pascere cura subest;
<lact. phoen. 1.111> Ambrosios libat caelesti nectare rores,
<lact. phoen. 1.112> Stellifero tenues qui cecidere polo.
<lact. phoen. 1.113> Hos legit, his alitur mediis in odoribus ales,
<lact. phoen. 1.114> Donec maturam proferat effigiem.
<lact. phoen. 1.115> Ast ubi primaeua coepit florere iuuenta,
<lact. phoen. 1.116> Euolat ad patrias iam reditura domus.
<lact. phoen. 1.117> Ante tamen, proprio quicquid de corpore restat,
<lact. phoen. 1.118> Ossaque uel cineres exuuiasque suas,
<lact. phoen. 1.119> Vnguine balsameo murraque et ture soluto
<lact. phoen. 1.120> Condit et in formam conglobat ore pio.
<lact. phoen. 1.121> Quam pedibus gestans contendit Solis ad urbem
<lact. phoen. 1.122> Inque ara residens ponit in aede sacra.
<lact. phoen. 1.123> Mirandam sese praestat praebetque uidenti
<lact. phoen. 1.124> Tantus aui decor est, tantus abundat honor.
<lact. phoen. 1.125> Principio color est qualis sub sidere caeli
<lact. phoen. 1.126> Mitia quem corio punica grana tegunt;
<lact. phoen. 1.127> Qualis inest foliis, quae fert agreste papauer,
<lact. phoen. 1.128> Cum pandit uestes Flora rubente polo.
<lact. phoen. 1.129> Hoc umeri pectusque decens uelamine fulget,
<lact. phoen. 1.130> Hoc caput, hoc ceruix summaque terga nitent;
<lact. phoen. 1.131> Caudaque porrigitur fuluo distincta metallo,
<lact. phoen. 1.132> In cuius maculis purpura mixta rubet;
<lact. phoen. 1.133> Alarum pennas lux pingit discolor, Iris
<lact. phoen. 1.134> Pingere ceu nubes desuper acta solet;
<lact. phoen. 1.135> Albicat insignis mixto uiridante smaragdo
<lact. phoen. 1.136> Et puro cornu gemmea cuspis hiat;
<lact. phoen. 1.137> Ingentes oculos credas geminos hyacinthos,
<lact. phoen. 1.138> Quorum de medio lucida flamma micat;
<lact. phoen. 1.139> Aptata est toto capiti radiata corona
<lact. phoen. 1.140> Phoebei referens uerticis alta decus;
<lact. phoen. 1.141> Crura tegunt squamae fuluo distincta metallo,
<lact. phoen. 1.142> Ast ungues roseo tingit honore color.
<lact. phoen. 1.143> Effigies inter pauonis mixta figuram
<lact. phoen. 1.144> Cernitur et pictam Phasidis inter auem.
<lact. phoen. 1.145> Magnitiem terris Arabum quae gignitur ales
<lact. phoen. 1.146> Vix aequare potest, seu fera seu sit auis.
<lact. phoen. 1.147> Non tamen est tarda, ut uolucres quae corpore magno
<lact. phoen. 1.148> Incessus pigros per graue pondus habent,
<lact. phoen. 1.149> Sed leuis ac uelox, regali plena decore:
<lact. phoen. 1.150> Talis in aspectu se tenet usque hominum.
<lact. phoen. 1.151> Huc uenit Aegyptus tanti ad miracula uisus
<lact. phoen. 1.152> Et raram uolucrem turba salutat ouans.
<lact. phoen. 1.153> Protinus exsculpunt sacrato in marmore formam
<lact. phoen. 1.154> Et titulo signant remque diemque nouo.
<lact. phoen. 1.155> Contrahit in coetum sese genus omne uolantum,
<lact. phoen. 1.156> Nec praedae memor est ulla nec ulla metus.
<lact. phoen. 1.157> Alituum stipata choro uolat illa per altum
<lact. phoen. 1.158> Turbaque prosequitur munere laeta pio.
<lact. phoen. 1.159> Sed postquam puri peruenit ad aetheris auras,
<lact. phoen. 1.160> Mox redit; illa suis conditur inde locis.
<lact. phoen. 1.161> A fortunatae sortis finisque uolucrem,
<lact. phoen. 1.162> Cui de se nasci praestitit ipse deus!
<lact. phoen. 1.163> Femina uel mas haec, seu neutrum, seu sit utrumque,
<lact. phoen. 1.164> Felix quae ueneris foedera nulla colit:
<lact. phoen. 1.165> Mors illi uenus est, sola est in morte uoluptas:
<lact. phoen. 1.166> Vt possit nasci, appetit ante mori.
<lact. phoen. 1.167> Ipsa sibi proles, suus est pater et suus heres,
<lact. phoen. 1.168> Nutrix ipsa sui, semper alumna sibi
<lact. phoen. 1.169> Ipsa quidem, sed non eadem quia et ipsa nec ipsa est,
<lact. phoen. 1.170> Aeternam uitam mortis adepta bono.
