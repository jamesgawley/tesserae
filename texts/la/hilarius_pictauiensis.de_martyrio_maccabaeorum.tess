<hil. pict. macc. 1.1> Rex fuit Antiochus Syriae ditissimus olim, 
<hil. pict. macc. 1.2> In cuius regno mater natique fuerunt 
<hil. pict. macc. 1.3> Septem, ut fama refert, de sancta gente creati. 
<hil. pict. macc. 1.4> Quos cura assidue generis meminisse iubebat 
<hil. pict. macc. 1.5> Et legi seruire datae: sic namque uolentes 
<hil. pict. macc. 1.6> De populo meliore dei sua iura tenebant. 
<hil. pict. macc. 1.7> Rex auidus mutare fidem, mutare timorem 
<hil. pict. macc. 1.8> Iustorum uoluit(==VOLUIT), populo ut misceret iniquo. 
<hil. pict. macc. 1.9> Praemia promittit matri. Promittit et auri, 
<hil. pict. macc. 1.10> Et quidquid posset toto conquirere regno, 
<hil. pict. macc. 1.11> Si modo mutaret mores sensusque priores, 
<hil. pict. macc. 1.12> Cogeret et natos alios sibi fingere mores. 
<hil. pict. macc. 1.13> Illa negat tacitumque premit sub corde dolorem. 
<hil. pict. macc. 1.14> Hanc postquam nulla potuit compellere praeda, 
<hil. pict. macc. 1.15> Temptauit primum tormentis uincere saeuis; 
<hil. pict. macc. 1.16> Pertulit illa graues gemitus et tristia regis 
<hil. pict. macc. 1.17> Verbera non timuit. uictum ut se uidit at ille: 
<hil. pict. macc. 1.18>"Heu, quid agam," dixit, "uincis quod femina regem 
<hil. pict. macc. 1.19> Non tamen effugies: plus est, quod dura dolebis. 
<hil. pict. macc. 1.20> In natos saeuibo tuos; licet improba perstes, 
<hil. pict. macc. 1.21> Hac certe ratione meum sanabo dolorem. 
<hil. pict. macc. 1.22> Sustulit illa manus caelumque aspexit in altum: 
<hil. pict. macc. 1.23> Emisit gemitus et talia uerba locuta est: 
<hil. pict. macc. 1.24>"Tu licet et gazas tradas et regna. tyranne, 
<hil. pict. macc. 1.25> Non capimur regum donis, nec munera sanctis 
<hil. pict. macc. 1.26> Eripient promissa dei. spes certior illa est. 
<hil. pict. macc. 1.27> Quae uitam nobis promittit tempore longo: 
<hil. pict. macc. 1.28> Hanc sequor. Hanc didici, non lubrica tangere dona: 
<hil. pict. macc. 1.29> Sumere diuitias facile est et perdere uitam. 
<hil. pict. macc. 1.30> Sed licet et flammas post uerbera saeua mineris. 
<hil. pict. macc. 1.31> Nil mutare potes, quod primis coepimus annis. 
<hil. pict. macc. 1.32> Virtute id cum lege data mihi uincere certum est. 
<hil. pict. macc. 1.33> Quid nunc, saeue, iubes? natis quid, dure, minaris? 
<hil. pict. macc. 1.34> Hoc solo poteris matrem turbare dolore. 
<hil. pict. macc. 1.35> Est mihi namque deus spes; est mihi cura meorum. 
<hil. pict. macc. 1.36> Per quam spero equidem te nullum uincere posse. 
<hil. pict. macc. 1.37> Caeli, quaeso, faue numen, quia iusta rogamus. 
<hil. pict. macc. 1.38> Rex furit Antiochus, turbatus corda tumultu 
<hil. pict. macc. 1.39> Concutit et saeuos testatur lumine uultus. 
<hil. pict. macc. 1.40> Miraturque diu, possit quod femina tantum. 
<hil. pict. macc. 1.41>"Pare, age, miles!" ait: "regi quoque pare, minister! 
<hil. pict. macc. 1.42> Vos famuli parete mihi! date digna furenti 
<hil. pict. macc. 1.43> Femineo tormenta malo; seruire furentem 
<hil. pict. macc. 1.44> Femina me cogit: quod plus est, femina uincit 
<hil. pict. macc. 1.45> Regis iussa sui! sed non impune locuta est: 
<hil. pict. macc. 1.46> Membratim perdam septem quot perfida natos 
<hil. pict. macc. 1.47> Intra se retinet: quorum qui primus habetur, 
<hil. pict. macc. 1.48> Hic primus pereat; perdas sic ordine cunctos. 
<hil. pict. macc. 1.49> Cratibus impositos subiectis urere flammis 
<hil. pict. macc. 1.50> Cernat ut ipsa suos mater nunc aspera natos. 
<hil. pict. macc. 1.51> Poena autem manet haec; celeres decet esse ministros. 
<hil. pict. macc. 1.52> Interea fecunda parens iam crine soluto 
<hil. pict. macc. 1.53> Stabat et, hortanti similis, iam pectore nudo 
<hil. pict. macc. 1.54> Vbera protendens, natorum alimenta suorum, 
<hil. pict. macc. 1.55> Non confusa aperit, natumque ut uidit ad ignem 
<hil. pict. macc. 1.56> Constantique gradu fortem procedere, dixit: 
<hil. pict. macc. 1.57>"Tu mea progenies, tu primus respice matrem. 
<hil. pict. macc. 1.58> Tu certe meus es: nunc nostri, nate, memento! 
<hil. pict. macc. 1.59> Te primum peperi, tu nunc imitare parentem: 
<hil. pict. macc. 1.60> Sume meos mores et regem uince tacendo. 
<hil. pict. macc. 1.61> Tu poteris durare diu, si tempora uinces; 
<hil. pict. macc. 1.62> Perfida ne superet sanctos uiolentia regis, 
<hil. pict. macc. 1.63> Vtere consilio matris, nec damna timebis. 
<hil. pict. macc. 1.64> Fortior esto aere saxoque potentior ipso; 
<hil. pict. macc. 1.65> Ingredere ut iuuenis, patienter uince dolores." 
<hil. pict. macc. 1.66> Ille modo ad matrem uultus, modo tollit in altum, 
<hil. pict. macc. 1.67> Dumque tacet tacitusque rogat, quem debet, et orat, 
<hil. pict. macc. 1.68> Non sensit rapidos subiectis cratibus ignes. 
<hil. pict. macc. 1.69> Corpus inane fluit; mater gauisa dolore est. 
<hil. pict. macc. 1.70> Et dixit: "Vici: uincam sic saepius, oro; 
<hil. pict. macc. 1.71> Duret natorum uirtus incognita regi, 
<hil. pict. macc. 1.72> Sed iam nota deo, populi qui pectora nouit." 
<hil. pict. macc. 1.73> Finierat primi partus fecunda dolorem, 
<hil. pict. macc. 1.74> Sed remanente metu pro pluribus anxia mater: 
<hil. pict. macc. 1.75> Dissimulatque tamen, ne regem gaudia tangant. 
<hil. pict. macc. 1.76> Rex stupet Antiochus nec credit posse sequentes 
<hil. pict. macc. 1.77> Poenae tale genus simili peruincere sensu. 
<hil. pict. macc. 1.78> Coepta iubet peragi; mater non territa mansit: 
<hil. pict. macc. 1.79> Sed tamen ut uidit pallentem adsistere natum. 
<hil. pict. macc. 1.80> Haec secum uoluens aliqua iam parte leuatur: 
<hil. pict. macc. 1.81>"Ecce secunda mihi partus producitur aetas: 
<hil. pict. macc. 1.82> Quam similis fratris formae! si pectore duras 
<hil. pict. macc. 1.83> Et sequeris primi partus uestigia nostri. 
<hil. pict. macc. 1.84> Esse meus poteris; poteris reparare salutem, 
<hil. pict. macc. 1.85> Quam iam frater habet, matris praecepta secutus. 
<hil. pict. macc. 1.86> Pone metus, regisque minas contemne furentes 
<hil. pict. macc. 1.87> Regnaque, quis cursim labentia tempora dantur. 
<hil. pict. macc. 1.88> Non poterit post ista tibi rex iste nocere; 
<hil. pict. macc. 1.89> Sed poteris post haec tu regi, nate, nocere. 
<hil. pict. macc. 1.90> Temporis ecce leuis conscendere cogeris ignes! 
<hil. pict. macc. 1.91> Virtutis locus est: languentem pone timorem; 
<hil. pict. macc. 1.92> Esto memor nostri generis, si sensus inhaeret. 
<hil. pict. macc. 1.93> Hic qui sceptra tenet, regno qui saeuit, in isto 
<hil. pict. macc. 1.94> Tempus inane agitat regno, uitaque carebit 
<hil. pict. macc. 1.95> Damnatusque nocens aeternos sentiet ignes: 
<hil. pict. macc. 1.96> Tu securus eris, turba comitante piorum. 
<hil. pict. macc. 1.97> Aspice nate meos uultus et suspice caelum 
<hil. pict. macc. 1.98> Auctoremque deum, per quem tibi uita paratur. 
<hil. pict. macc. 1.99> Fac melius, fratrisque tui uestigia calca: 
<hil. pict. macc. 1.100> Non quod(==QVO+D) iste iubet, sed quod(==QVO+D) deus imperat, audi. 
<hil. pict. macc. 1.101> Sicut erat monitus matrem caelumque uidere, 
<hil. pict. macc. 1.102> Constitit atque hilari uultu contemnere rege 
<hil. pict. macc. 1.103> Coepit et, ut ridens, ardentes irruit ignes 
<hil. pict. macc. 1.104> Conlapsusque iacens anima superante quieuit. 
<hil. pict. macc. 1.105> Mater ut hoc uidit, rigido sic ore locuta est: 
<hil. pict. macc. 1.106>"Felix parte aliqua sum: iamiam non potes omnes. 
<hil. pict. macc. 1.107> Saeue tyranne, meos cruciando uincere natos. 
<hil. pict. macc. 1.108> Te grauior mox poena manet, crudelis, inique; 
<hil. pict. macc. 1.109> Quam patiere breui: deus haec namque omnia cernit. 
<hil. pict. macc. 1.110> Iam duo securi contempto rege manebant, 
<hil. pict. macc. 1.111> Spes melior iam matris erat: iam tertius instat 
<hil. pict. macc. 1.112> Ecce locus poenae: si poena est uincere regem, 
<hil. pict. macc. 1.113> Et seruire deo: laus est, non poena furentis. 
<hil. pict. macc. 1.114> Tertius attrahitur iuuenis frendente tyranno, 
<hil. pict. macc. 1.115> Qui nondum satiatus erat; furor intus et ira 
<hil. pict. macc. 1.116> Saeuibant pariter. quod fortia pectora fratrum 
<hil. pict. macc. 1.117> Viderat impauide regis superasse furorem. 
<hil. pict. macc. 1.118> Constitit ante pedes iuuenis florentibus annis, 
<hil. pict. macc. 1.119> Egregius forma, dignus qui regna teneret, 
<hil. pict. macc. 1.120> Dignior Antiocho, et sic meliora secutus 
<hil. pict. macc. 1.121> Regna, uolente deo, mater cui talia fatur: 
<hil. pict. macc. 1.122>"Accipe, nate, tuae securus dicta parentis; 
<hil. pict. macc. 1.123> Accipe, ne segnis perdas uirtutis honores. 
<hil. pict. macc. 1.124> Sunt tibi iam fratres pietatis sede manentes. 
<hil. pict. macc. 1.125> Iam meliore loco, quam regna labentia(==LA-BENTIA) regis. 
<hil. pict. macc. 1.126> Quorum si proprios attingis pectore sensus, 
<hil. pict. macc. 1.127> Victor apud populos regem superasse fereris. 
<hil. pict. macc. 1.128> Sicut fama tuos iam misit in omnia fratres. 
<hil. pict. macc. 1.129> His accede, precor; sunt haec aptissima dona 
<hil. pict. macc. 1.130> Contempsisse nefas et iura relinquere regis 
<hil. pict. macc. 1.131> Indomiti, quem nulla manet post ista uoluptas. 
<hil. pict. macc. 1.132> At iuuenis tacito mittebat murmure uoces; 
<hil. pict. macc. 1.133> Oranti similis palmas tendebat in altum 
<hil. pict. macc. 1.134> Subnixoque genu matris pendebat in ore, 
<hil. pict. macc. 1.135> Qua licet aspectu corpus cui turba premebat. 
<hil. pict. macc. 1.136> Qui simul admonitus cratem conscendit, in igne 
<hil. pict. macc. 1.137> Intrepidus certaque fide sua membra locauit. 
<hil. pict. macc. 1.138> Conciderunt flammae tepida remanente fauilla 
<hil. pict. macc. 1.139> Corpusque inlaesum tellus adaperta recepit, 
<hil. pict. macc. 1.140> Sancta quoque ad superos anima inuiolata recessit. 
<hil. pict. macc. 1.141> At mater dubitans, gemitus an gaudia sumat, 
<hil. pict. macc. 1.142> Haesitat et querulo sic est sermone locuta: 
<hil. pict. macc. 1.143>"Quid nunc, dire, paras? iussis parebimus omnes. 
<hil. pict. macc. 1.144> Sed numera partus, custos ne subtrahat ullum! 
<hil. pict. macc. 1.145> Ac, licet ipse uelis, non sum passura, tyranne, 
<hil. pict. macc. 1.146> Vt non isto omnes pereant certamine nati. 
<hil. pict. macc. 1.147> Temporis ista tui, mutes licet, horrida poena est 
<hil. pict. macc. 1.148> Duraque damnatis eadem sententia natis. 
<hil. pict. macc. 1.149> Si grauiora putas, si sunt grauiora, minare! 
<hil. pict. macc. 1.150> Quodque meos cernis uultus, horrore teneris? 
<hil. pict. macc. 1.151> Gaudemus pariter, quotiens decernis in istos." 
<hil. pict. macc. 1.152> Ardet at ipse magis rabida rex concitus ira 
<hil. pict. macc. 1.153> Temptarique putat, ne, sicut cetera fratrum 
<hil. pict. macc. 1.154> Turba, ferat poenas, matremque hoc quaerere sentit. 
<hil. pict. macc. 1.155> Durat in exitium, quartumque addicere natum 
<hil. pict. macc. 1.156> Poenae mox uoluit(==VOLUIT); lassati namque ministri 
<hil. pict. macc. 1.157> Nec regis furias, nec regem ferre ualebant. 
<hil. pict. macc. 1.158> Pro pudor! erubuit uultus ostendere matri 
<hil. pict. macc. 1.159> Natus et attonita mente confundere coepit. 
<hil. pict. macc. 1.160> Hunc postquam stantem submisso lumine uidit, 
<hil. pict. macc. 1.161> Talibus aggreditur dictis monitura timentem: 
<hil. pict. macc. 1.162>"Quartus es a primo partus mihi, quartus et infans. 
<hil. pict. macc. 1.163> Quae nunc uerba tibi, quae possum dicere, nate, 
<hil. pict. macc. 1.164> Hoc nisi, quod solum durata potentia tecum 
<hil. pict. macc. 1.165> Sit simul et uirtus sanctaeque <et> originis auctor? 
<hil. pict. macc. 1.166> Illi debemus, regi quodcumque negamus; 
<hil. pict. macc. 1.167> Ille dedit nobis Abraham cum semine sancto, 
<hil. pict. macc. 1.168> Per quem nobilitas, per quem genus omne probatur, 
<hil. pict. macc. 1.169> Quod manet in domino sanctum; quia nascitur Isac 
<hil. pict. macc. 1.170> Tunc, cum iam nullum natum sperare senectus 
<hil. pict. macc. 1.171> Sponte sua poterat, sterilis quia Sarra manebat. 
<hil. pict. macc. 1.172> Illa tamen peperit, generisque propagine coepta 
<hil. pict. macc. 1.173> Ex insperato remanent tibi, Sarra, nepotes, 
<hil. pict. macc. 1.174> Esau et patria deductus origine Iacob, 
<hil. pict. macc. 1.175> Quos scimus partu geminos peperisse Rebeccam. 
<hil. pict. macc. 1.176> Hinc sumus, hinc morimur; genus hoc tibi, nate, petendum est. 
<hil. pict. macc. 1.177> Tu tibi pande uiam genitori ac cede priorum, 
<hil. pict. macc. 1.178> Quorum progenies totum dispersa per orbem 
<hil. pict. macc. 1.179> Inuidiam patitur, dominum quia sola potentem 
<hil. pict. macc. 1.180> Mente colit, mixta nec turbae accedit iniquae. 
<hil. pict. macc. 1.181> Quid tibi cum tristi uultu? quid lumina terra 
<hil. pict. macc. 1.182> Fixa tenes? caelum potius caelique parentem 
<hil. pict. macc. 1.183> Conspice! ne dubita, mater tibi prospera monstrat. 
<hil. pict. macc. 1.184> Quidquid inest, patienter adi; comitare ualenter 
<hil. pict. macc. 1.185> Turbam, nate, meam numerumque hortare sequentem." 
<hil. pict. macc. 1.186> Sic dilecta parens, luctus et gaudia miscens, 
<hil. pict. macc. 1.187> Finierat claros monitus: tum luminis orbes 
<hil. pict. macc. 1.188> Ipse leuat matremque oculis intendere coepit. 
<hil. pict. macc. 1.189> Nil iam triste gerens habitu uultuque fatetur 
<hil. pict. macc. 1.190> Se timuisse nihil nisi tristia uulnera matris 
<hil. pict. macc. 1.191> Per partus diuisa suos. sicque ipse tenentum 
<hil. pict. macc. 1.192> Elapsus manibus cursu contendit in ignes. 
<hil. pict. macc. 1.193> Mira loquar: non flamma comas, non contigit ora; 
<hil. pict. macc. 1.194> Corpus ut exanimum flammas superarat et ignes, 
<hil. pict. macc. 1.195> Ore patente, tamen tacito, qua spiritus iret, 
<hil. pict. macc. 1.196> Vnde acceptus erat, pariter cum sanguine fugit. 
<hil. pict. macc. 1.197> Hoc ipso gauisa parens, quod, qui modo tristi 
<hil. pict. macc. 1.198> Constiterat uultu, fretus mox pectore toto 
<hil. pict. macc. 1.199> Paruerit monitis et regis tempserit iras. 
<hil. pict. macc. 1.200> Sic est orsa tamen, cum rex dubitaret in illos, 
<hil. pict. macc. 1.201> Qui superant, gemitusque darent pia turba ministris, 
<hil. pict. macc. 1.202> Regem execrantes, tacito sermone querentes: 
<hil. pict. macc. 1.203>"Protrahe; quid dubitas? nulli iam parcere debes, 
<hil. pict. macc. 1.204> Nec potes, ut cupias: decretum rumpere noli. 
<hil. pict. macc. 1.205> Appello regem, totum qui temperat orbem, 
<hil. pict. macc. 1.206> Cui mare, cui caelum, caeli cui sidera parent, 
<hil. pict. macc. 1.207> Quod, nisi producis, timor est. iam segniter haeres, 
<hil. pict. macc. 1.208> Iam sentis, quae regna petat, quae gloria nobis 
<hil. pict. macc. 1.209> Parte in utraque manet, si iam tu parcere nolis. 
<hil. pict. macc. 1.210> Nam quoscumque tuo iussisti excedere regno 
<hil. pict. macc. 1.211> Saeuitia comitante, tuum uicere furorem, 
<hil. pict. macc. 1.212> Nempe tuum, laetique manent in sede piorum. 
<hil. pict. macc. 1.213> Forsitan hoc mortem credas, furiose tyranne? 
<hil. pict. macc. 1.214> Vita est longa magis regnoque potentior isto. 
<hil. pict. macc. 1.215> Quod regis et cuius extrema in parte moraris. 
<hil. pict. macc. 1.216> Hos quoque si metuis, superant aetate minores. 
<hil. pict. macc. 1.217> Contemptaque simul uici tua regna, superbe: 
<hil. pict. macc. 1.218> Sed perage imperium nec partus diuide nostros: 
<hil. pict. macc. 1.219> Hos quoque da flammis et uiribus utere regni. 
<hil. pict. macc. 1.220> Mortalis tamen es, nec in aeuum regna tenebis!" 
<hil. pict. macc. 1.221> Concipit Antiochus furias, saeuusque tyrannus 
<hil. pict. macc. 1.222> Aestuat et gemitus inter sua pectora uoluit(==VOLVIT). 
<hil. pict. macc. 1.223> Consentit cum mente dolor tristisque grauatos 
<hil. pict. macc. 1.224> Attollit uultus et talia uerba profatur: 
<hil. pict. macc. 1.225>"Haec tua libertas et dura potentia linguae 
<hil. pict. macc. 1.226> Atque hic, quem tumida portas ceruice rigorem. 
<hil. pict. macc. 1.227> Sentiet, irati regis quid tempora possint. 
<hil. pict. macc. 1.228> Si nondum es satiata malis et fingere temptas 
<hil. pict. macc. 1.229> Laetitiam luctusque tuos in gaudia uertis: 
<hil. pict. macc. 1.230> Non mutabo necem; gaude, laetare, triumpha. 
<hil. pict. macc. 1.231> Dummodo sic uincas, ut sis suprema tuorum 
<hil. pict. macc. 1.232>(Sic furiosa animis natorum funere gaudet? 
<hil. pict. macc. 1.233> Hos quoque do flammis; hoc nec mutare potestas 
<hil. pict. macc. 1.234> Vlla potest; decreta manent) laetare superstes, 
<hil. pict. macc. 1.235> Natis orba tuis. et ne mea iussa morentur, 
<hil. pict. macc. 1.236> Ordo suos pergat cursus. producite natum, 
<hil. pict. macc. 1.237> Ne uani pereant ignes dubiusue uideri 
<hil. pict. macc. 1.238> Rex possit. certe timor est mihi femina nullus." 
<hil. pict. macc. 1.239> Praecipuus de gente tua produceris, ore 
<hil. pict. macc. 1.240> Et specie mirande puer, cui pectore uirtus 
<hil. pict. macc. 1.241> Firma manet. iamque hunc poteras uel uincere regem. 
<hil. pict. macc. 1.242> Ad quem sic placido mater sermone locuta est: 
<hil. pict. macc. 1.243>"Si dare complexus matri tibi, nate, liceret, 
<hil. pict. macc. 1.244> Confiteor, soli post uulnera, nate, dedissem; 
<hil. pict. macc. 1.245> Sed me dura uetat tristisque potentia regis. 
<hil. pict. macc. 1.246> Deneget amplexus, dum sit uox libera nobis 
<hil. pict. macc. 1.247> Et liceat meminisse dei legemque tenere, 
<hil. pict. macc. 1.248> Non a rege datam, sed quam deus arbiter orbis 
<hil. pict. macc. 1.249> Tradidit et mundi rector, Mosesque petitam 
<hil. pict. macc. 1.250> Accepit populoque dedit. cui maxima laus est 
<hil. pict. macc. 1.251> Nosse deum, meritum cui nos debemus honorem. 
<hil. pict. macc. 1.252> Tu modo ne dubites monitis parere parentis, 
<hil. pict. macc. 1.253> Sit uigor et uirtus, penitusque in pectore toto 
<hil. pict. macc. 1.254> Mens maneat iam plena deo: sit fortior aetas, 
<hil. pict. macc. 1.255> Quam regem sperare fuit superare iubentem. 
<hil. pict. macc. 1.256> O quanta est uirtus, quanta est fiducia forti! 
<hil. pict. macc. 1.257> Sed iam ne dubites medias peruincere flammas: 
<hil. pict. macc. 1.258> Victor eris, mihi crede puer, uictorque redibis. 
<hil. pict. macc. 1.259> Ossibus et ualidis miscebunt corpora nerui, 
<hil. pict. macc. 1.260> Seruatas animas iterum in noua uiscera reddent. 
<hil. pict. macc. 1.261> Sed ne forte tamen rapidus te terreat ignis, 
<hil. pict. macc. 1.262> Fratrum sume animos aeternumque inuoca numen." 
<hil. pict. macc. 1.263> Iussa facit tacitusque deum testatur et orat 
<hil. pict. macc. 1.264> Murmure, quo poterat. puerum non impedit aetas, 
<hil. pict. macc. 1.265> Non timuit cratem expositam, matrique uolenti 
<hil. pict. macc. 1.266> Paruit et dicto citius super irruit ignes. 
<hil. pict. macc. 1.267> Cesserunt flammae, cessit dolor omnis et una 
<hil. pict. macc. 1.268> Corpus et ignis erat: corpus superauerat ignem, 
<hil. pict. macc. 1.269> Spiritus ante tamen placidas superauerat auras. 
<hil. pict. macc. 1.270> Laeta dolet tacite mater, pressoque dolore 
<hil. pict. macc. 1.271> Tristitiam luctusque suos in gaudia uertit. 
<hil. pict. macc. 1.272> Interea trepidat et curas corde uolutat, 
<hil. pict. macc. 1.273> Non de praeteritis, sed de puerilibus annis: 
<hil. pict. macc. 1.274> Qui superant, ne forte negent, ne forte timorem 
<hil. pict. macc. 1.275> Concipiant animo, regique accendere malint. 
<hil. pict. macc. 1.276> Quo minor est aetas, maior metus; anxia secum 
<hil. pict. macc. 1.277> Ducit heu curas: et iam spes ac timor una 
<hil. pict. macc. 1.278> Luctantur matrisque piae per uiscera currunt. 
<hil. pict. macc. 1.279> Spes tamen est maior, natum ut procedere uidit, 
<hil. pict. macc. 1.280> Et procul exultans: "Video, quid possit in isto 
<hil. pict. macc. 1.281> Spes conferre mihi; uultus agnoscere nostros 
<hil. pict. macc. 1.282> Debet et hic, fratrum numero parere suorum. 
<hil. pict. macc. 1.283> Forsitan hunc solum puerilia pectora tangant 
<hil. pict. macc. 1.284> Indigneque ferat, quod sic uelut hostia detur. 
<hil. pict. macc. 1.285> Alloquar et paucis conabor dicere uerbis, 
<hil. pict. macc. 1.286> Sit memor ut potius generis, quam temporis huius. 
<hil. pict. macc. 1.287>"Si te nobilitas, generis si tangit origo, 
<hil. pict. macc. 1.288> Respice, nate, tuos, Israhel(==ISRA.H.EL) quoque respice, nate. 
<hil. pict. macc. 1.289> Noli annos numerare tuos, puer; incipe forti 
<hil. pict. macc. 1.290> Pectore ferre deum. tradent hoc saecula saeclis, 
<hil. pict. macc. 1.291> Quod tua det fortis aetas exempla futuris 
<hil. pict. macc. 1.292> Temporibus. da, nate, precor, quodque amplius hoc est: 
<hil. pict. macc. 1.293> Cogita, quae fugias et quam meliora petantur. 
<hil. pict. macc. 1.294> Non te sollicitet stolidi fallacia regis 
<hil. pict. macc. 1.295> Sed crescant istaec nunc in contraria." uictor 
<hil. pict. macc. 1.296> Spiritus extinxit flammas; sic deinde uocatum, 
<hil. pict. macc. 1.297> Quod dederat, corpus tellus adaperta recepit, 
<hil. pict. macc. 1.298> Sanctaque, quae superest, anima inuiolata recessit. 
<hil. pict. macc. 1.299> Quamuis lassa parens perque et sua uulnera uictrix 
<hil. pict. macc. 1.300> Procidit in faciem pariter manibusque supinis 
<hil. pict. macc. 1.301> Has habuit uoces et talia uerba locuta est: 
<hil. pict. macc. 1.302>"Qui tenes imperium caeli terraeque marisque, 
<hil. pict. macc. 1.303> Sidera qui caelo, qui das animalia terris, 
<hil. pict. macc. 1.304> Aequoribus pisces, auibus qui temperas auras: 
<hil. pict. macc. 1.305> Ad te, magne, meae mentis fiducia surgit. 
<hil. pict. macc. 1.306> Qui chaos immensum, caeca caligine mixtum, 
<hil. pict. macc. 1.307> Diuidis in partes et das noctemque diemque, 
<hil. pict. macc. 1.308> Lunamque ac solem, uario quos tempore semper 
<hil. pict. macc. 1.309> Nocte dieque iubes lumen praebere per orbem. 
<hil. pict. macc. 1.310> Post haec das hominem, cuius de semine mundi 
<hil. pict. macc. 1.311> Completur mortale genus, cui lingua loquescit 
<hil. pict. macc. 1.312> Dissona per gentes: sapor est tamen omnibus unus. 
<hil. pict. macc. 1.313> Sed quid mutarit meritumque hominumque loquellas, 
<hil. pict. macc. 1.314> Longa referre mora est: coeptis insistere certum est. 
<hil. pict. macc. 1.315> Te mare diuisum uirga tenuisse fatemur, 
<hil. pict. macc. 1.316> Dum pede per siccum populus transcenderet aequor, 
<hil. pict. macc. 1.317> Aegypti fugiens mortes regemque Pharaon, 
<hil. pict. macc. 1.318> Qui sibi sanctorum numerum seruire iubebat. 
<hil. pict. macc. 1.319> Quem tua maiestas Mose(==MO+SE+) duce transtulit amne 
<hil. pict. macc. 1.320> Seruatumque tua tutum uirtute diremit. 
<hil. pict. macc. 1.321> Terra dabat fructus, quos te cogente ferebat, 
<hil. pict. macc. 1.322> Et sitis ad requiem quaesita est lympha latebris. 
<hil. pict. macc. 1.323> Vmor erat nullus: cuncti clamore querentes 
<hil. pict. macc. 1.324> Poscebant Mosen, daret ut sitientibus undas. 
<hil. pict. macc. 1.325> Ad quos ille breui sic est sermone locutus: 
<hil. pict. macc. 1.326>"Credite posse deum, quidquid petieritis illum, 
<hil. pict. macc. 1.327> Qui potis est uirga hac amnem defundere saxo. 
<hil. pict. macc. 1.328> Vt ueniant fontes tota regione negati." 
<hil. pict. macc. 1.329> Percussitque simul: dicto uelocius omni 
<hil. pict. macc. 1.330> Emisit saxum fontes dulcedine prima. 
<hil. pict. macc. 1.331> Confiteor, totus cum sit tibi debitor orbis, 
<hil. pict. macc. 1.332> Tu, quidquid possunt gentes, potes omnia solus, 
<hil. pict. macc. 1.333> Et quod non capiunt gentes, capis omnia solus. 
<hil. pict. macc. 1.334> Tu mortale genus curis onerasque leuasque: 
<hil. pict. macc. 1.335> Te precor attonita mente confirma timentem. 
<hil. pict. macc. 1.336> Ne desit fratrum numero meus infimus infans 
<hil. pict. macc. 1.337> Ignarusque sui; quem iam procul ecce teneri 
<hil. pict. macc. 1.338> Conspicio turba circumueniente frequenti. 
<hil. pict. macc. 1.339> Hunc propter solum lacrimas mihi commouet aetas: 
<hil. pict. macc. 1.340> Vnus enim superest, de quo mihi maxima cura est, 
<hil. pict. macc. 1.341> Ne tener ignoret, qua sit de gente creatus. 
<hil. pict. macc. 1.342> Hunc ego si possem secreto apprendere solum, 
<hil. pict. macc. 1.343> Blandirer, patriumque genus patriamque docerem: 
<hil. pict. macc. 1.344> Si quaecumque tamen potero, solacia mittam. 
<hil. pict. macc. 1.345>"Parue puer, tenerisque tuis mihi carior annis 
<hil. pict. macc. 1.346>(Carior es regno, uita quoque carior ipsa) 
<hil. pict. macc. 1.347> Tu potes in totum uictricem reddere matrem, 
<hil. pict. macc. 1.348> Tu, finis partus finisque future malorum, 
<hil. pict. macc. 1.349> Si te cum mei(==ME+I+) tangit, si matris honorem 
<hil. pict. macc. 1.350> Mente pia retines; quamuis sis carus et infans, 
<hil. pict. macc. 1.351> Hoc magis aure auida dictis attende parentis. 
<hil. pict. macc. 1.352> Primum disce, puer, quid sis post ista futurus, 
<hil. pict. macc. 1.353> Si patiens fueris; quod te mihi, care, futurum 
<hil. pict. macc. 1.354> Facta docent, fratrum sanctorum in parte manebis 
<hil. pict. macc. 1.355> Et requie securus eris, dum saecula cursus 
<hil. pict. macc. 1.356> Saeua suos peragunt. finito tempore longo 
<hil. pict. macc. 1.357> Hanc lucem repetens aeternaque regna uidebis, 
<hil. pict. macc. 1.358> Non maculata malis, sed erit concordia sanctis: 
<hil. pict. macc. 1.359> Nec morti locus ullus erit, nec bella citatis 
<hil. pict. macc. 1.360> Committentur equis, sed pax aeterna manebit. 
<hil. pict. macc. 1.361> Matri crede tuae, quae te cupit esse salutis. 
<hil. pict. macc. 1.362> Heu mihi, cur tristi uultu mea dicta repellis? 
<hil. pict. macc. 1.363> Quid refugis? miserere mei, miserere tuique! 
<hil. pict. macc. 1.364> Si liceat, prior ire uelim: uetat ecce! sed ibo 
<hil. pict. macc. 1.365> Tunc, cum uictorem te uidero, nate, malorum. 
<hil. pict. macc. 1.366> Quid sperare iubes? solus mea dicta moraris, 
<hil. pict. macc. 1.367> Solus adhuc etiam reuocas mihi, nate, dolorem. 
<hil. pict. macc. 1.368> Adnuis, an damnas et me fratresque genusque? 
<hil. pict. macc. 1.369> Quod ne forte uelis, oro te et deprecor, audi! 
<hil. pict. macc. 1.370> His ego te paruum nutriui, nate, papillis, 
<hil. pict. macc. 1.371> His precor, et lacrimas te propter, nate, profundo, 
<hil. pict. macc. 1.372> Ne remanere uelis: remanebis solus et orbus; 
<hil. pict. macc. 1.373> Non tibi iam frater(==FRA+TE+R) est(==) ullus. solacia uitae 
<hil. pict. macc. 1.374> Quis dabit? heu solus matrem confundere temptas 
<hil. pict. macc. 1.375> Et genus et patriam, si talia dicta recusas. 
<hil. pict. macc. 1.376> O quanto melius uitam seruabis in aeuum, 
<hil. pict. macc. 1.377> Si facis ante deum, quidquid fecere priores! 
<hil. pict. macc. 1.378> Audenter depone metus, depone timorem, 
<hil. pict. macc. 1.379> Concipe mente deum; uires dabit ille uiriles." 
<hil. pict. macc. 1.380> Haec dum mater agit, puer ad praecepta parentis 
<hil. pict. macc. 1.381> Respicit, et solum ut se uidet esse relictum, 
<hil. pict. macc. 1.382> Sustulit in caelum uultus palmasque supinas, 
<hil. pict. macc. 1.383> Et sic uoce petens aeternum numen adorat: 
<hil. pict. macc. 1.384> Quem secum sensu pariter nutuque rogabat. 
<hil. pict. macc. 1.385> Vinceret ut regem, saeuos ut uinceret ignes, 
<hil. pict. macc. 1.386> Atque ita non segnis, nec pro puerilibus annis 
<hil. pict. macc. 1.387> Prosilit intrepidus, medios delapsus in ignes, 
<hil. pict. macc. 1.388> Et pugnat uictor, donec remearet in altum 
<hil. pict. macc. 1.389> Spiritus et fratrum peteret secreta priorum. 
<hil. pict. macc. 1.390> Dum puer ista gerit, soluerunt gaudia matrem: 
<hil. pict. macc. 1.391> Iamque ut erat lassata malis, iam uoce negata 
<hil. pict. macc. 1.392> Spirat ouans; interque manus collapsa suorum 
<hil. pict. macc. 1.393> Concidit exanimis resolutaque membra quierunt. 
<hil. pict. macc. 1.394> Sic ipsa et nati sanctorum in parte recepta est. 
