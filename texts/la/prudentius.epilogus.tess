<prvd. epil. .1> Inmolat deo patri
<prvd. epil. .2> Pius, fidelis, innocens, pudicus
<prvd. epil. .3> Dona conscientiae,
<prvd. epil. .4> Quibus beata mens abundat intus.
<prvd. epil. .5_5> Alter et pecuniam
<prvd. epil. .6> Recidit, unde uictitent egeni.
<prvd. epil. .7> Nos citos iambicos
<prvd. epil. .8> Sacramus et rotatiles trochaeos
<prvd. epil. .9> Sanctitatis indigi
<prvd. epil. .10_10> Nec ad leuamen pauperum potentes.
<prvd. epil. .11> Approbat tamen deus
<prvd. epil. .12> Pedestre carmen et benignus audit.
<prvd. epil. .13> Multa diuitis domo
<prvd. epil. .14> Sita est per omnes angulos supellex:
<prvd. epil. .15_15> Fulget aureus scyfus
<prvd. epil. .16> Nec aere defit expolita peluis,
<prvd. epil. .17> Est et olla fictilis
<prvd. epil. .18> Grauisque et ampla argentea est parabsis,
<prvd. epil. .19> Sunt eburna quaepiam,
<prvd. epil. .20_20> Nonnulla quercu sunt cauata et ulmo.
<prvd. epil. .21> Omne uas fit utile,
<prvd. epil. .22> Quod est ad usum congruens herilem;
<prvd. epil. .23> Instruunt enim domum
<prvd. epil. .24> Vt empta magno, sic parata ligno.
<prvd. epil. .25_25> Me paterno in atrio
<prvd. epil. .26> Vt obsoletum uasculum caducis
<prvd. epil. .27> Christus aptat usibus
<prvd. epil. .28> Sinitque parte in anguli manere.
<prvd. epil. .29> Munus ecce fictile
<prvd. epil. .30_30> Inimus intra regiam salutis.
<prvd. epil. .31> Attamen uel infimam
<prvd. epil. .32> Deo obsequellam praestitisse prodest.
<prvd. epil. .33> Quidquid illud accidit,
<prvd. epil. .34> Iuuabit ore personasse Christum
<prvd. epil. .35_35>[Quo regente uiuimus].
