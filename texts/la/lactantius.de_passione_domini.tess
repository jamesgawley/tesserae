<lact. pass. dom. 1.1> Quisquis ades mediique subis in limina templi, 
<lact. pass. dom. 1.2> Siste parum insontemque tuo pro crimine passum 
<lact. pass. dom. 1.3> Respice me, me conde animo, me pectore serua. 
<lact. pass. dom. 1.4> Ille ego qui casus hominum miseratus acerbos, 
<lact. pass. dom. 1.5> Huc ueni pacis promissae interpres et ampla 
<lact. pass. dom. 1.6> Communis culpae uenia: hic clarissima ab alto 
<lact. pass. dom. 1.7> Reddita lux terris, hic alma salutis imago, 
<lact. pass. dom. 1.8> Hic tibi sum requies, uia recta, redemptio uera, 
<lact. pass. dom. 1.9> Vexillumque dei signum et memorabile fati. 
<lact. pass. dom. 1.10> Te propter uitamque tuam sum uirginis aluum 
<lact. pass. dom. 1.11> Ingressus, sum factus homo atque horrentia passus 
<lact. pass. dom. 1.12> Funera, nec requiem terrarum in finibus usquam 
<lact. pass. dom. 1.13> Inueni, sed ubique minas et ubique labores. 
<lact. pass. dom. 1.14> Horrida prima mihi in terris magalia Iudae 
<lact. pass. dom. 1.15> Hospitia in partu sociaeque fuere parenti: 
<lact. pass. dom. 1.16> Hic mihi fusa dedit bruta inter inertia primum 
<lact. pass. dom. 1.17> Arida in angustis praesepibus herba cubile. 
<lact. pass. dom. 1.18> In Phariis primos uixi regionibus annos 
<lact. pass. dom. 1.19> Herodis regno profugus reliquosque reuersus 
<lact. pass. dom. 1.20> Iudaeam, semper ieiunia, semper et ipsam 
<lact. pass. dom. 1.21> Pauperiem extremam et rerum inferiora secutus, 
<lact. pass. dom. 1.22> Semper agens monitis humana salubribus almae 
<lact. pass. dom. 1.23> Ingenia ad studium probitatis, aperta salubri 
<lact. pass. dom. 1.24> Plurima doctrinae iniungens miracula. quare 
<lact. pass. dom. 1.25> Impia Hierusalem(==HJERUSALEM), rabidis exercita curis 
<lact. pass. dom. 1.26> Inuidiae saeuisque odiis et caeca furore 
<lact. pass. dom. 1.27> Insonti est poenis letalibus ausa cruentam 
<lact. pass. dom. 1.28> In cruce terribili mortem mihi quaerere. quae si 
<lact. pass. dom. 1.29> Latius ipse uelim distinguere sique per omnes 
<lact. pass. dom. 1.30> Ire iuuet gemitus mecum et sentire dolores, 
<lact. pass. dom. 1.31> Collige consilia insidiasue meique nefandum 
<lact. pass. dom. 1.32> Sanguinis innocui pretium et simulata clientis 
<lact. pass. dom. 1.33> Oscula et insultus et saeuae iurgia turbae. 
<lact. pass. dom. 1.34> Verbera praeterea et promptas ad crimina linguas 
<lact. pass. dom. 1.35> Fige animo et testes et caeci infanda Pilati(==PI-LATI) 
<lact. pass. dom. 1.36> Iudicia ingentemque umeros et fessa prementem 
<lact. pass. dom. 1.37> Terga crucem atque graues horrenda ad funera gressus. 
<lact. pass. dom. 1.38> Nunc me, nunc uero desertum extrema secutum 
<lact. pass. dom. 1.39> Supplicia et dulci procul a genetrice leuatum 
<lact. pass. dom. 1.40> Vertice ad usque pedes me lustra: en aspice crines 
<lact. pass. dom. 1.41> Sanguine concretos et sanguinolenta sub ipsis 
<lact. pass. dom. 1.42> Colla comis spinisque caput crudelibus haustum, 
<lact. pass. dom. 1.43> Vndique diua pluens uiuum super ora cruorem. 
<lact. pass. dom. 1.44> Compressos speculare oculos et luce carentes 
<lact. pass. dom. 1.45> Afflictasque genas, arentem suspice linguam 
<lact. pass. dom. 1.46> Felle uenenatam et pallentes funere uultus. 
<lact. pass. dom. 1.47> Cerne manus clauis fixas tractosque lacertos 
<lact. pass. dom. 1.48> Atque ingens lateris uulnus, cerne inde fluorem 
<lact. pass. dom. 1.49> Sanguineum fossosque pedes artusque cruentos. 
<lact. pass. dom. 1.50> Flecte genu lignumque crucis uenerabile adora 
<lact. pass. dom. 1.51> Flebilis, innocuo terramque cruore madentem 
<lact. pass. dom. 1.52> Ore petens humili lacrimis suffunde subortis 
<lact. pass. dom. 1.53> Et me nonnumquam deuoto in corde meosque 
<lact. pass. dom. 1.54> Fer monitus. sectare meae uestigia uitae 
<lact. pass. dom. 1.55> Ipsaque supplicia inspiciens mortemque seueram, 
<lact. pass. dom. 1.56> Corporis innumeros memorans animique dolores. 
<lact. pass. dom. 1.57> Disce aduersa pati et propriae inuigilare saluti. 
<lact. pass. dom. 1.58> Haec monumenta tibi si quando in mente iuuabit 
<lact. pass. dom. 1.59> Voluere(==VOLVERE), si qua fides animo tibi forte meorum, 
<lact. pass. dom. 1.60> Debita si pietas et gratia digna laborum 
<lact. pass. dom. 1.61> Surget, erunt uerae stimuli uirtutis eruntque 
<lact. pass. dom. 1.62> Hostis in insidias clipei, quibus acer in omni 
<lact. pass. dom. 1.63> Tutus eris uictorque feres certamine palmam. 
<lact. pass. dom. 1.64> Haec monumenta tuos si labilis orbis amicos 
<lact. pass. dom. 1.65> Auertent sensus fugiente decoris ab umbra 
<lact. pass. dom. 1.66> Mundani, efficient ne spe captatus inani 
<lact. pass. dom. 1.67> Mobilis occiduis fortunae fidere rebus 
<lact. pass. dom. 1.68> Auseris aut uitae sperare fugacibus annis. 
<lact. pass. dom. 1.69> Sed te nimirum sic ista caduca uidentem 
<lact. pass. dom. 1.70> Saecula et exutum patriae melioris amore 
<lact. pass. dom. 1.71> Orbis opes rerumque usus et uota priorum 
<lact. pass. dom. 1.72> Moribus extollent sacris uitaeque beatae 
<lact. pass. dom. 1.73> Spe duras inter poenas te rore fouebunt 
<lact. pass. dom. 1.74> Caelesti pactique boni dulcedine pascent, 
<lact. pass. dom. 1.75> Purpuream donec post ultima fata relicto 
<lact. pass. dom. 1.76> Corpore sublimes animam reuocabit ad auras 
<lact. pass. dom. 1.77> Gratia magna dei. tunc omnem exuta laborem, 
<lact. pass. dom. 1.78> Angelicos tunc laeta choros aciesque beatas 
<lact. pass. dom. 1.79> Sanctorum inspiciens aeternae pacis amoena 
<lact. pass. dom. 1.80> Perpetuo felix mecum regnabit in aula. 
