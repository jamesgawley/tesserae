<verg. app. moret. .1> Iam nox hibernas bis quinque peregerat horas
<verg. app. moret. .2> Excubitorque diem cantu praedixerat ales,
<verg. app. moret. .3> Simulus exigui cultor cum rusticus agri,
<verg. app. moret. .4> Tristia uenturae metuens ieiunia lucis,
<verg. app. moret. .5_5> Membra leuat uili sensim demissa grabato
<verg. app. moret. .6> Sollicitaque manu tenebras explorat inertes
<verg. app. moret. .7> Vestigatque focum, laesus quem denique sensit.
<verg. app. moret. .8> Paruulus exusto remanebat stipite fomes
<verg. app. moret. .9> Et cinis obductae celabat lumina prunae.
<verg. app. moret. .10_10> Admouet his pronam summissa fronte lucernam
<verg. app. moret. .11> Et producit acu stuppas umore carentis
<verg. app. moret. .12> Excitat et crebris languentem flatibus ignem.
<verg. app. moret. .13> Tandem concepto, sed uix, fulgore recedit
<verg. app. moret. .14> Oppositaque manu lumen defendit ab aura
<verg. app. moret. .15_15> Et reserat clausae *qua peruidet* ostia claui.
<verg. app. moret. .16> Fusus erat terra frumenti pauper aceruus:
<verg. app. moret. .17> Hinc sibi depromit quantum mensura patebat,
<verg. app. moret. .18> Quae bis in octonas excurrit pondere libras.
<verg. app. moret. .19> Inde abit adsistitque molae paruaque tabella,
<verg. app. moret. .20_20> Quam fixam paries illos seruabat in usus,
<verg. app. moret. .21> Lumina fida locat; geminos tunc ueste lacertos
<verg. app. moret. .22> Liberat et cinctus uillosae tergore caprae
<verg. app. moret. .23> Peruerrit cauda silices gremiumque molarum.
<verg. app. moret. .24> Aduocat inde manus operi, partitus utroque:
<verg. app. moret. .25_25> Laeua ministerio, dextra est intenta labori.
<verg. app. moret. .26> Haec rotat adsiduum gyris et concitat orbem
<verg. app. moret. .27>(Tunsa Ceres silicum rapido decurrit ab ictu),
<verg. app. moret. .28> Interdum fessae succedit laeua sorori
<verg. app. moret. .29> Alternatque uices. modo rustica carmina cantat
<verg. app. moret. .30_30> Agrestique suum solatur uoce laborem,
<verg. app. moret. .31> Interdum clamat Scybalen (erat unica custos,
<verg. app. moret. .32> Afra genus, tota patriam testante figura,
<verg. app. moret. .33> Torta comam labroque tumens et fusca colore,
<verg. app. moret. .34> Pectore lata, iacens mammis, compressior aluo,
<verg. app. moret. .35_35> Cruribus exilis, spatiosa prodiga planta):
<verg. app. moret. .36> Hanc uocat atque arsura focis imponere ligna
<verg. app. moret. .37> Imperat et flamma gelidos adolere liquores.
<verg. app. moret. .38> Postquam impleuit opus iustum uersatile finem,
<verg. app. moret. .39> Transfert inde manu fusas in cribra farinas
<verg. app. moret. .40_40> Et quatit, ac remanent summo purgamina dorso;
<verg. app. moret. .41> Subsidit sincera foraminibusque liquatur
<verg. app. moret. .42> Emundata Ceres. leui tum protinus illam
<verg. app. moret. .43> Componit tabula, tepidas super ingerit undas,
<verg. app. moret. .44> Contrahit admixtos nunc fontes atque farinas,
<verg. app. moret. .45_45> Transuersat durata manu liquidoque coacta,
<verg. app. moret. .46> Interdum grumos spargit sale. iamque subactum
<verg. app. moret. .47> Leuat opus palmisque suum dilatat in orbem
<verg. app. moret. .48> Et notat impressis aequo discrimine quadris.
<verg. app. moret. .49> Infert inde foco (Scybale mundauerat aptum
<verg. app. moret. .50_50> Ante locum) testisque tegit, super aggerat ignis.
<verg. app. moret. .51> Dumque suas peragit Vulcanus Vestaque partes,
<verg. app. moret. .52> Simulus interea uacua non cessat in hora,
<verg. app. moret. .53> Verum aliam sibi quaerit opem, neu sola palato
<verg. app. moret. .54> Sit non grata Ceres, quas iungat comparat escas.
<verg. app. moret. .55_55> Non illi suspensa focum carnaria iuxta,
<verg. app. moret. .56> Durati sale terga suis truncique *uacabant*,
<verg. app. moret. .57> Traiectus medium sparto sed caseus orbem
<verg. app. moret. .58> Et uetus adstricti fascis pendebat anethi:
<verg. app. moret. .59> Ergo aliam molitur opem sibi prouidus heros.
<verg. app. moret. .60_60> Hortus erat iunctus casulae, quem uimina pauca
<verg. app. moret. .61> Et calamo rediuiua leui munibat harundo,
<verg. app. moret. .62> Exiguus spatio, uariis sed fertilis herbis.
<verg. app. moret. .63> Nil illi deerat quod pauperis exigit usus:
<verg. app. moret. .64> Interdum locuples a paupere plura petebat.
<verg. app. moret. .65_65> Nec sumptus erat ullius [opus(==)], sed regula curae:
<verg. app. moret. .66> Si quando uacuum casula pluuiaeue tenebant
<verg. app. moret. .67> Festaue lux, si forte labor cessabat aratri,
<verg. app. moret. .68> Horti opus illud erat, uarias disponere plantas
<verg. app. moret. .69> Norat et occultae committere semina terrae
<verg. app. moret. .70_70> Vicinosque apte *cura* summittere riuos.
<verg. app. moret. .71> Hic holus, hic late fundentes bracchia bethae
<verg. app. moret. .72> Fecundusque rumex maluaeque inulaeque uirebant,
<verg. app. moret. .73> Hic siser et nomen capiti debentia porra
<verg. app. moret. .74> Grataque nobilium requies lactuca ciborum,
<verg. app. moret. .75_75>...... crescitque in acumina radix
<verg. app. moret. .76> Et grauis in latum dimissa cucurbita uentrem.
<verg. app. moret. .77> Verum hic non domini (quis enim contractior illo?)
<verg. app. moret. .78> Sed populi prouentus erat, nonisque diebus
<verg. app. moret. .79> Venalis umero fasces portabat in urbem:
<verg. app. moret. .80_80> Inde domum ceruice leuis, grauis aere redibat,
<verg. app. moret. .81> Vix unquam urbani comitatus merce macelli.
<verg. app. moret. .82> Coepa rubens sectique famem domat area porri
<verg. app. moret. .83> Quaeque trahunt acri uultus nasturtia morsu
<verg. app. moret. .84> Intibaque et Venerem reuocans eruca morantem.
<verg. app. moret. .85_85> Tunc quoque tale aliquid meditans intrauerat hortum.
<verg. app. moret. .86> Ac primum, leuiter digitis tellure refossa,
<verg. app. moret. .87> Quattuor educit cum spissis alia fibris,
<verg. app. moret. .88> Inde comas apii gracilis rutamque rigentem
<verg. app. moret. .89> Vellit et exiguo coriandra trementia filo.
<verg. app. moret. .90_90> Haec ubi collegit, laetum considit ad ignem
<verg. app. moret. .91> Et clara famulam poscit mortaria uoce.
<verg. app. moret. .92> Singula tum capitum nodoso corpore nudat
<verg. app. moret. .93> Et summis spoliat coriis, contemptaque passim
<verg. app. moret. .94> Spargit humi atque abicit. seruatum *gramine* bulbum
<verg. app. moret. .95_95> Tinguit aqua lapidisque cauum demittit in orbem.
<verg. app. moret. .96> His salis inspargit micas, sale durus adhaeso
<verg. app. moret. .97> Caseus adicitur, lectas super ingerit herbas,
<verg. app. moret. .98> Et laeua *uestem* saetosa sub inguina fulcit,
<verg. app. moret. .99> Dextera pistillo primum fragrantia mollit
<verg. app. moret. .100_100> Alia, tum pariter mixto terit omnia suco.
<verg. app. moret. .101> It manus in gyrum: paulatim singula uires
<verg. app. moret. .102> Deperdunt proprias, color est e pluribus unus,
<verg. app. moret. .103> Nec totus uiridis, quia lactea frusta repugnant,
<verg. app. moret. .104> Nec de lacte nitens, quia tot uariatur ab herbis.
<verg. app. moret. .105_105> Saepe uiri nares acer iaculatur apertas
<verg. app. moret. .106> Spiritus et simo damnat sua prandia uultu,
<verg. app. moret. .107> Saepe manu summa lacrimantia lumina terget
<verg. app. moret. .108> Immeritoque furens dicit conuicia fumo.
<verg. app. moret. .109> Procedebat opus; nec iam salebrosus ut ante,
<verg. app. moret. .110_110> Sed grauior lentos ibat pistillus in orbis.
<verg. app. moret. .111> Ergo Palladii guttas instillat oliui
<verg. app. moret. .112> Exiguique super uires infundit aceti
<verg. app. moret. .113> Atque iterum commiscet opus mixtumque retractat.
<verg. app. moret. .114> Tum demum digitis mortaria tota duobus
<verg. app. moret. .115_115> Circuit inque globum distantia contrahit unum,
<verg. app. moret. .116> Constet ut effecti species nomenque moreti.
<verg. app. moret. .117> Eruit interea Scybale quoque sedula panem,
<verg. app. moret. .118> Quem laetus recipit manibus, pulsoque timore
<verg. app. moret. .119> Iam famis inque diem securus Simulus illam,
<verg. app. moret. .120_120> Ambit crura ocreis paribus tectusque galero
<verg. app. moret. .121> Sub iuga parentis cogit lorata iuuencos
<verg. app. moret. .122> Atque agit in segetes et terrae condit aratrum.
