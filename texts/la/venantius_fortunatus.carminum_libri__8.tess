<ven. fort. carm. 8 1.1> Aonias auido qui lambitis ore Camenas 
<ven. fort. carm. 8 1.2> Castaliusque quibus, sumitur aure liquor, 
<ven. fort. carm. 8 1.3> Quos bene fruge sua Demosthenis horrea ditant, 
<ven. fort. carm. 8 1.4> Largus et irriguis implet Homerus aquis; 
<ven. fort. carm. 8 1.5> Fercula siue quibus fert diues, uterque minister: 
<ven. fort. carm. 8 1.6> Tullius ore cibum, pocula fonte Maro; 
<ven. fort. carm. 8 1.7> Vos quoque qui numquam morituras carpitis escas, 
<ven. fort. carm. 8 1.8> Quos Paradisiaco germine Christus alit, 
<ven. fort. carm. 8 1.9> Facundo tonitru penetrati qui retinentur 
<ven. fort. carm. 8 1.10> Nunc monitis Pauli, postea claue Petri: 
<ven. fort. carm. 8 1.11> Fortunatus ego hinc humili prece uoce saluto 
<ven. fort. carm. 8 1.12>(Italiae genitum Gallica rura tenent) 
<ven. fort. carm. 8 1.13> Pictauis residens, qua sanctus Hilarius olim 
<ven. fort. carm. 8 1.14> Natus in urbe fuit, notus in orbe pater. 
<ven. fort. carm. 8 1.15>(Eloquii currente rota penetrauit ad Indos 
<ven. fort. carm. 8 1.16> Ingeniumque potens ultima Thule colit; 
<ven. fort. carm. 8 1.17> Perfundens cunctas uice solis nomine terras, 
<ven. fort. carm. 8 1.18> Cuius dona fauens Persa, Britannus habet. 
<ven. fort. carm. 8 1.19> Christicolo Scythicas laxauit amore pruinas, 
<ven. fort. carm. 8 1.20> Dogmate feruenti frigida corda calent). 
<ven. fort. carm. 8 1.21> Martinum cupiens uoto Radegundis, adhaesi, 
<ven. fort. carm. 8 1.22> Quam genuit caelo terra Thoringa sacro: 
<ven. fort. carm. 8 1.23> Germine regali pia neptis Herminefredi, 
<ven. fort. carm. 8 1.24> Cui de fratre patris Hamalafredus adest. 
<ven. fort. carm. 8 1.25> Mens ornata bonis fugitiuos spreuit honores, 
<ven. fort. carm. 8 1.26> Sciens in solo firma manere deo. 
<ven. fort. carm. 8 1.27> Regia lactineo commutans pallia cultu, 
<ven. fort. carm. 8 1.28> Vilior ancillae uestis amata tegit. 
<ven. fort. carm. 8 1.29> Splendida serraco quondam subuecta superbo 
<ven. fort. carm. 8 1.30> Nunc terit obsequio planta modesta lutum. 
<ven. fort. carm. 8 1.31> Quae prius insertis onerata est dextra zmaragdis 
<ven. fort. carm. 8 1.32> Seruit(==SERVIT) inops famulis sedulitate suis. 
<ven. fort. carm. 8 1.33> Aulae celsa regens quondam modo iussa ministrat: 
<ven. fort. carm. 8 1.34> Quae dominando prius, nunc famulando placet. 
<ven. fort. carm. 8 1.35> Paupertate potens et solo libera uoto 
<ven. fort. carm. 8 1.36> Clarius abiecto stat radiata loco. 
<ven. fort. carm. 8 1.37> Aurea fulcra tenens, iam tum sibi uilis honore, 
<ven. fort. carm. 8 1.38> Effugit extructum puluere fusa torum. 
<ven. fort. carm. 8 1.39> Si contemnatur, tunc nobilis esse fatetur, 
<ven. fort. carm. 8 1.40> Et putat esse minor, si datur ullus honor. 
<ven. fort. carm. 8 1.41> Parca cibo Eustochium superans, abstemia Paulam, 
<ven. fort. carm. 8 1.42> Vulnera quo curet dux Fauiola monet; 
<ven. fort. carm. 8 1.43> Melaniam studio reparans, pietate Blesillam, 
<ven. fort. carm. 8 1.44> Marcellam uotis aequiperare ualens 
<ven. fort. carm. 8 1.45> Obsequio Martham renouat lacrimisque Mariam, 
<ven. fort. carm. 8 1.46> Peruigil Eugeniam, uult patiendo Theclam(==THE-CLAM). 
<ven. fort. carm. 8 1.47> Sensibus ista gerit quidquid laudatur in illis, 
<ven. fort. carm. 8 1.48> Signa recognosco quae prius acta lego. 
<ven. fort. carm. 8 1.49> Omnia despiciens et adhuc in corpore constans 
<ven. fort. carm. 8 1.50> Spiritus hic uiuit, sed caro functa iacet. 
<ven. fort. carm. 8 1.51> Terram habitans caelos intrat bene libera sensu, 
<ven. fort. carm. 8 1.52> Atque homines inter iam super astra petit. 
<ven. fort. carm. 8 1.53> Cuius sunt epulae quidquid pia regula pangit, 
<ven. fort. carm. 8 1.54> Quidquid Gregorius Basiliusque docent, 
<ven. fort. carm. 8 1.55> Acer Athanasius(==A-THA+NA-SI-US), quod lenis Hilarius edunt, 
<ven. fort. carm. 8 1.56> Quos causae socios lux tenet una duos, 
<ven. fort. carm. 8 1.57> Quod tonat Ambrosius, Hieronymus atque coruscat, 
<ven. fort. carm. 8 1.58> Siue Augustinus fonte fluente ligat, 
<ven. fort. carm. 8 1.59> Sedulius dulcis, quod Orosius edit acutus: 
<ven. fort. carm. 8 1.60> Regula Caesarii linea nata sibi est. 
<ven. fort. carm. 8 1.61> His alitur ieiuna cibis, palpata nec umquam 
<ven. fort. carm. 8 1.62> Fit caro, sit nisi iam spiritus ante satur. 
<ven. fort. carm. 8 1.63> Cetera nunc taceam, melius quia teste Tonante 
<ven. fort. carm. 8 1.64> Iudicioque dei glorificanda manent. 
<ven. fort. carm. 8 1.65> Cui sua, quisque potest, sanctorum carmina uatum 
<ven. fort. carm. 8 1.66> Mittat, in exiguis munera larga libris: 
<ven. fort. carm. 8 1.67> Se putet inde dei dotare manentia templa 
<ven. fort. carm. 8 1.68> Quisquis ei(==E-I+) uotis scripta beata ferat. 
<ven. fort. carm. 8 1.69> Haec quoque qui legitis, rogo, reddite uerba salutis, 
<ven. fort. carm. 8 1.70> Nam mihi charta leuis pondus amoris erit. 
<ven. fort. carm. 8 2.1> Emicat ecce dies, nobis iter instat agendum,
<ven. fort. carm. 8 2.2> Debita persoluens emicat ecce dies.
<ven. fort. carm. 8 2.3> Me uocat inde pater radians Germanus in orbe,
<ven. fort. carm. 8 2.4> Hinc retinet mater: me uocat inde pater.
<ven. fort. carm. 8 2.5> Dulcis uterque mihi uoto amplectente cohaesit,
<ven. fort. carm. 8 2.6> Plenus amore dei, dulcis uterque mihi.
<ven. fort. carm. 8 2.7> Carior haec animo, quamquam sit et ille beato,
<ven. fort. carm. 8 2.8> Clarior ille gradu, carior haec animo.
<ven. fort. carm. 8 2.9> Mens tenet una duos aequali calce uiantes,
<ven. fort. carm. 8 2.10> Ad pia tendentes mens tenet una duos.
<ven. fort. carm. 8 2.11> Proficit alterutro quidquid bene gesserit alter,
<ven. fort. carm. 8 2.12> Vnius omne bonum proficit alterutro.
<ven. fort. carm. 8 2.13> Sunt quia corde pares, iussus non ire recuso:
<ven. fort. carm. 8 2.14> Obsequar ambobus, sunt quia corde pares;
<ven. fort. carm. 8 2.15> Nec tamen hinc abeo, quamuis noua tecta uidebo:
<ven. fort. carm. 8 2.16> Corpore discedo nec tamen hinc abeo.
<ven. fort. carm. 8 2.17> Hic ego totus ero nec corde ac mente reuellor;
<ven. fort. carm. 8 2.18> Sic quoque dum redeo, hic ego totus ero. 
<ven. fort. carm. 8 2.19> Porrigat arma mihi caelestia mater eunti:
<ven. fort. carm. 8 2.20> Vt sibi plus habeat, porrigat arma mihi.
<ven. fort. carm. 8 3.1> Culmina multa polos radianti lumine complent 
<ven. fort. carm. 8 3.2> Laetanturque piis agmina sancta choris. 
<ven. fort. carm. 8 3.3> Carmine Dauitico plaudentia brachia texunt, 
<ven. fort. carm. 8 3.4> Creditur et sacros tripudiare gradu. 
<ven. fort. carm. 8 3.5> Coetibus angelicis hominum sociata propago 
<ven. fort. carm. 8 3.6> Reddit honorificum laudis amore sonum: 
<ven. fort. carm. 8 3.7> Alternis uicibus diuina poemata psallunt 
<ven. fort. carm. 8 3.8> Atque creatori mystica uerba canunt. 
<ven. fort. carm. 8 3.9> Lucida sidereo caeli strepit aula tumultu, 
<ven. fort. carm. 8 3.10> Laudibus et domini concutit astra fragor. 
<ven. fort. carm. 8 3.11> Hinc patriarcharum resonant modulamina uocum, 
<ven. fort. carm. 8 3.12> Inter quos Abrahae est maxima palma fide. 
<ven. fort. carm. 8 3.13> A quo acceperunt, reddunt dehinc(==DE.H.INC) uerba prophetae, 
<ven. fort. carm. 8 3.14> Moyses ante alios, dux mare teste, uiros. 
<ven. fort. carm. 8 3.15> Inde fauent fratres et celsa caterua piorum, 
<ven. fort. carm. 8 3.16> Lumen apostolicum praemeditante Petro, 
<ven. fort. carm. 8 3.17> Qui ualet ex meritis cineres animare sepultos 
<ven. fort. carm. 8 3.18> Et reuocare diem uoce iubente potest. 
<ven. fort. carm. 8 3.19> Hinc mercede pari sequitur pius ordo senatum, 
<ven. fort. carm. 8 3.20> In quibus est Stephanus uictor honore prior, 
<ven. fort. carm. 8 3.21> Quos saxis gladiisque, fame site frigore flammis 
<ven. fort. carm. 8 3.22> Ereptos terris iungit in astra fides. 
<ven. fort. carm. 8 3.23> Casibus heu uariis quos sic tulit ira furentis, 
<ven. fort. carm. 8 3.24> Etsi mors dispar, lux tamen una tenet. 
<ven. fort. carm. 8 3.25> Inde dei genetrix pia uirgo Maria coruscat, 
<ven. fort. carm. 8 3.26> Virgineoque agni de grege ducit oues. 
<ven. fort. carm. 8 3.27> Ipsa puellari medio circumdata coetu 
<ven. fort. carm. 8 3.28> Luce pudicitiae splendida castra trahit. 
<ven. fort. carm. 8 3.29> Per paradisiacas epulas sua uota canentes 
<ven. fort. carm. 8 3.30> Ista legit uiolas, carpit et illa rosas. 
<ven. fort. carm. 8 3.31> Pratorum gemmas ac lilia pollice rumpunt 
<ven. fort. carm. 8 3.32> Et quod odoratum est flore comante metunt. 
<ven. fort. carm. 8 3.33> Eufemia illic, pariter quoque plaudit Agathe, 
<ven. fort. carm. 8 3.34> Et Iustina simul consociante Thecla. 
<ven. fort. carm. 8 3.35> Hic Paulina Agnes Basilissa Eugenia regnant, 
<ven. fort. carm. 8 3.36> Et quascumque sacer uexit ad astra pudor. 
<ven. fort. carm. 8 3.37> Felices quarum Christi contingit amore 
<ven. fort. carm. 8 3.38> Viuere perpetuo nomina fixa libro! 
<ven. fort. carm. 8 3.39> Has inter comites coniuncta Casalia fulget, 
<ven. fort. carm. 8 3.40> Temporibus nostris Arelatense decus, 
<ven. fort. carm. 8 3.41> Caesarii monitis luci sociata perenni 
<ven. fort. carm. 8 3.42> Si non martyrii, uirginitatis ope. 
<ven. fort. carm. 8 3.43> Quos Liliola refert aequatis moribus ambos, 
<ven. fort. carm. 8 3.44> Et claram heredem proxima palma manet. 
<ven. fort. carm. 8 3.45> Et quaecumque suos uigilans meditabitur actus, 
<ven. fort. carm. 8 3.46> His erit egregio participanda gradu. 
<ven. fort. carm. 8 3.47> Concipiente fide Christi Radegundis amore 
<ven. fort. carm. 8 3.48> Caesarii lambit regula quidquid habet; 
<ven. fort. carm. 8 3.49> Cuius pontificis refluentia pectore mella 
<ven. fort. carm. 8 3.50> Colligit et riuos insatiata bibit. 
<ven. fort. carm. 8 3.51> Quantum fonte trahit, tantum sitis addita crescit, 
<ven. fort. carm. 8 3.52> Et de rore dei plus madefacta calet. 
<ven. fort. carm. 8 3.53> Nec sibi, sed cunctis generaliter unica uiuens 
<ven. fort. carm. 8 3.54> Felix angustam pandit ad astra uiam. 
<ven. fort. carm. 8 3.55> Sed tibi prae reliquis, mater pia, carior instat, 
<ven. fort. carm. 8 3.56> Te legit excelso consociare choro. 
<ven. fort. carm. 8 3.57> Res probat ipsa tamen, quoniam quae filia constas 
<ven. fort. carm. 8 3.58> Te matrem uotis optat habere suam, 
<ven. fort. carm. 8 3.59> Quamque suis genibus caram nutriuit alumnam 
<ven. fort. carm. 8 3.60> Praeficit ecce, suo constituendo loco; 
<ven. fort. carm. 8 3.61> Et quae te semper baculi moderamine rexit 
<ven. fort. carm. 8 3.62> Prompta sub imperio uult magis esse tuo. 
<ven. fort. carm. 8 3.63> Proficit illa sibi, cum tu praeponeris illi, 
<ven. fort. carm. 8 3.64> Illa subit uotum te potiente gradu. 
<ven. fort. carm. 8 3.65> Ecce diem festum tandem pietate Tonantis, 
<ven. fort. carm. 8 3.66> Quam precibus genetrix saepe rogabat, habet. 
<ven. fort. carm. 8 3.67> Cuius respirant tacito praecordia pulsu 
<ven. fort. carm. 8 3.68> Angustosque animos gaudia larga replent. 
<ven. fort. carm. 8 3.69> Expectata nimis oculos ad tempora tendens 
<ven. fort. carm. 8 3.70> Semine laetitiae dona superna metit. 
<ven. fort. carm. 8 3.71> Optat adhuc supplex unum quod restat honoris, 
<ven. fort. carm. 8 3.72> Vt placeas Christo consocianda polo. 
<ven. fort. carm. 8 3.73> Qualiter haec capias labor esse uidetur agentis: 
<ven. fort. carm. 8 3.74> Sed labor iste breuis fruge replendus erit. 
<ven. fort. carm. 8 3.75> Seruitio domini subdenda est ad iuga ceruix, 
<ven. fort. carm. 8 3.76> Nec graue sed leue fit quidquid amore feres. 
<ven. fort. carm. 8 3.77> Non aliunde petas, in matre exempla require: 
<ven. fort. carm. 8 3.78> Aspicis ante oculos quod mediteris opus; 
<ven. fort. carm. 8 3.79> Cum qua festinas simul esse in luce perenni, 
<ven. fort. carm. 8 3.80> Condecet hic simili currere lege uiam. 
<ven. fort. carm. 8 3.81> Sit tibi dulce decus ueneranda Casaria praesens, 
<ven. fort. carm. 8 3.82> Praesule Caesario non caritura suo. 
<ven. fort. carm. 8 3.83> Illos corde sequens mandataque corpore complens, 
<ven. fort. carm. 8 3.84> Vt teneas flores, has imiteris apes. 
<ven. fort. carm. 8 3.85> Respice qui uoluit(==VOLUIT) nasci se uentre puellae, 
<ven. fort. carm. 8 3.86> Et domini summi qua caro carne uenit: 
<ven. fort. carm. 8 3.87> Spiritus intactum uenerabilis attigit aluum, 
<ven. fort. carm. 8 3.88> Virgineam cupiens inhabitare domum, 
<ven. fort. carm. 8 3.89> Hanc deus ingrediens, hominis quae nesciit usum, 
<ven. fort. carm. 8 3.90> Sola suo nato conscia uirgo uiro. 
<ven. fort. carm. 8 3.91> Concipiente fide nullo se semine lusit, 
<ven. fort. carm. 8 3.92> Et quo factus homo est non fuit alter homo. 
<ven. fort. carm. 8 3.93> Virginitas felix quae partu est digna Tonantis, 
<ven. fort. carm. 8 3.94> Quae meruit dominum progenerare suum! 
<ven. fort. carm. 8 3.95> Templa creatoris sunt membra pudica puellae 
<ven. fort. carm. 8 3.96> Et habitat proprius tale cubile deus. 
<ven. fort. carm. 8 3.97> Quantum sponsa potest de uirginitate placere, 
<ven. fort. carm. 8 3.98> Ipsa cui genetrix non nisi uirgo placet? 
<ven. fort. carm. 8 3.99> Sarra Rebecca Rachel Hester Iudith Anna Noemi 
<ven. fort. carm. 8 3.100> Quamuis praecipue culmen ad astra leuent, 
<ven. fort. carm. 8 3.101> Nulla tamen meruit mundi generare parentem: 
<ven. fort. carm. 8 3.102> Quae dominum peperit, clausa Maria manet. 
<ven. fort. carm. 8 3.103> Intemerata deum suspendit ad ubera natum 
<ven. fort. carm. 8 3.104> Et panem caeli munere lactis alit. 
<ven. fort. carm. 8 3.105> Hoc ergo in sponsae nunc uiscera diligit ipse 
<ven. fort. carm. 8 3.106> Quod prius in matrem legit honore sacer. 
<ven. fort. carm. 8 3.107> Pectora liberius penetrat sibi cognita soli, 
<ven. fort. carm. 8 3.108> Et quo nemo fuit laetior intrat iter, 
<ven. fort. carm. 8 3.109> Haec sua membra putans quae nulla iniuria fuscat, 
<ven. fort. carm. 8 3.110> Quae neque sunt alio participata uiro. 
<ven. fort. carm. 8 3.111> Mitis in affectu pectus complectitur illud, 
<ven. fort. carm. 8 3.112> Promptus amore colens quo alter amator abest. 
<ven. fort. carm. 8 3.113> Cum sua regna deus pariter uelit omnibus esse, 
<ven. fort. carm. 8 3.114> Hoc commune tamen Christus habere fugit. 
<ven. fort. carm. 8 3.115> Per paradisiacas epulas cupit esse coheres: 
<ven. fort. carm. 8 3.116> Virgineam solus uult habitare domum. 
<ven. fort. carm. 8 3.117> Castra pudicitiae melius rex ipse tuetur; 
<ven. fort. carm. 8 3.118> Si sibi non uiolet turba dicata fidem, 
<ven. fort. carm. 8 3.119> Ipse uoluntatem si uiderit esse fidelem, 
<ven. fort. carm. 8 3.120> Proque suis famulis et deus arma tenet: 
<ven. fort. carm. 8 3.121> Lorica clipeo galea praemunit amantem 
<ven. fort. carm. 8 3.122> Et stabilit solidum montis in arce gradum. 
<ven. fort. carm. 8 3.123> Ballista iaculans pro te mox exit in hostem, 
<ven. fort. carm. 8 3.124> Perdat ut aduersos qui tibi bella mouent. 
<ven. fort. carm. 8 3.125> Currit ad amplexus post proelia gesta triumphans, 
<ven. fort. carm. 8 3.126> Infigens labiis oscula casta sacris. 
<ven. fort. carm. 8 3.127> Blanditur refouet ueneratur honorat obumbrat, 
<ven. fort. carm. 8 3.128> Et locat in thalamo membra pudica suo. 
<ven. fort. carm. 8 3.129> Siderei proceres, ad regia uota frequentes, 
<ven. fort. carm. 8 3.130> Certatim ueniunt agglomerando chorum. 
<ven. fort. carm. 8 3.131> Quo praeter Cherubin, Seraphin reliquosque beatos 
<ven. fort. carm. 8 3.132> Aligeros comites, quos tegit umbra dei, 
<ven. fort. carm. 8 3.133> Bis duodena senum concursat gloria uatum, 
<ven. fort. carm. 8 3.134> Attonito sensu plaudere uoce, manu. 
<ven. fort. carm. 8 3.135> His uenit Helias, illis in curribus Enoch, 
<ven. fort. carm. 8 3.136> Et nati dono uirgo Maria prior. 
<ven. fort. carm. 8 3.137> Iurisconsulti Pauli comitante uolatu 
<ven. fort. carm. 8 3.138> Princeps Romana currit ab arce Petrus: 
<ven. fort. carm. 8 3.139> Conueniunt ad festa simul sua dona ferentes 
<ven. fort. carm. 8 3.140> Hi quorum cineres urbs caput orbis habet. 
<ven. fort. carm. 8 3.141> Culmen apostolicum radianti luce coruscum 
<ven. fort. carm. 8 3.142> Nobilis Andream mittit Achaia(==ACHAJA) suum. 
<ven. fort. carm. 8 3.143> Praecipuum meritis Ephesus ueneranda Iohannem 
<ven. fort. carm. 8 3.144> Dirigit et Iacobos terra beata sacros 
<ven. fort. carm. 8 3.145> Laeta suis uotis Hierapolis alma Philippum, 
<ven. fort. carm. 8 3.146> Producens Thomam munus Edessa pium. 
<ven. fort. carm. 8 3.147> Inde triumphantem fert India Bartholomaeum, 
<ven. fort. carm. 8 3.148> Matthaeum eximium Naddauer alta uirum. 
<ven. fort. carm. 8 3.149> Hinc Simonem ac Iudam lumen Persida(==PERSI+DA-) gemellum 
<ven. fort. carm. 8 3.150> Laeta relaxato mittit ad astra sinu, 
<ven. fort. carm. 8 3.151> Et sine rore ferax Aegyptus torrida Marcum, 
<ven. fort. carm. 8 3.152> Lucae euangelica participante tuba. 
<ven. fort. carm. 8 3.153> Africa Cyprianum, dat Siscia clara Quirinum; 
<ven. fort. carm. 8 3.154> Vincenti Hispana surgit ab arce decus. 
<ven. fort. carm. 8 3.155> Egregium Albanum fecunda Britannia profert, 
<ven. fort. carm. 8 3.156> Massilia Victor martyr ab urbe uenit. 
<ven. fort. carm. 8 3.157> Porrigit ipsa decens Arelas pia dona Genesi 
<ven. fort. carm. 8 3.158> Astris, Caesario concomitante suo. 
<ven. fort. carm. 8 3.159> Ipse Parisiaca properat Dionysius urbe, 
<ven. fort. carm. 8 3.160> Augustiduno Symphoriane uenis. 
<ven. fort. carm. 8 3.161> Priuatum Gabalus, Iulianum Aruernus abundans, 
<ven. fort. carm. 8 3.162> Ferreolum pariter pulchra Vienna gerit. 
<ven. fort. carm. 8 3.163> Hinc simul Hilarium, Martinum Gallia mittit, 
<ven. fort. carm. 8 3.164> Te quoque, Laurenti, Roma, beate mihi. 
<ven. fort. carm. 8 3.165> Felicem meritis Vicetia laeta refundit 
<ven. fort. carm. 8 3.166> Et Fortunatum fert Aquileia suum; 
<ven. fort. carm. 8 3.167> Vitalem ac reliquos quos cara Rauenna sepultat, 
<ven. fort. carm. 8 3.168> Geruasium, Ambrosium, Mediolane, meum: 
<ven. fort. carm. 8 3.169> Iustinam Pataui, Eufemiam huc Calchedon offert, 
<ven. fort. carm. 8 3.170> Eulalia Emerita tollit ab urbe caput. 
<ven. fort. carm. 8 3.171> Caeciliam Sicula profert, Seleucia(==SE+LE.UCI-A-) Theclam; 
<ven. fort. carm. 8 3.172> Et legio felix Agaunensis(==AGA_UNENSIS) adest. 
<ven. fort. carm. 8 3.173> Europae atque Asiae quis lumina tanta recurrat! 
<ven. fort. carm. 8 3.174> Vel tua quis possit pignora, Roma, loqui! 
<ven. fort. carm. 8 3.175> Vndique collectos diuersis partibus orbis 
<ven. fort. carm. 8 3.176> Agminibus iunctis regia pompa trahit. 
<ven. fort. carm. 8 3.177> Intrant sidereo uernantes lumine portas, 
<ven. fort. carm. 8 3.178> Excipit hos proceres urbs patefacta poli. 
<ven. fort. carm. 8 3.179> Incedit sensim tum praetextata potestas 
<ven. fort. carm. 8 3.180> Ordine, patricio sic potitura loco. 
<ven. fort. carm. 8 3.181> Nobilitas caeli diues cruce, sanguine Christi 
<ven. fort. carm. 8 3.182> Festinat festos concelebrare toros. 
<ven. fort. carm. 8 3.183> Paupertas terrae censu caeleste redundans 
<ven. fort. carm. 8 3.184> Consulibus tantis regia uota colit. 
<ven. fort. carm. 8 3.185> Vndique distincte numerosa sedilia complent 
<ven. fort. carm. 8 3.186> Attonitique silent rege loquente patres. 
<ven. fort. carm. 8 3.187> Maiestas arcana dei tum pondere fixo 
<ven. fort. carm. 8 3.188> Alloquitur proceres quos sua dextra regit: 
<ven. fort. carm. 8 3.189>"Haec mihi pollicitum seruauit uirgo pudorem 
<ven. fort. carm. 8 3.190> Nec uoluit(==VOLUIT) placitam dilacerare fidem: 
<ven. fort. carm. 8 3.191> Sollicitis animis sponsi uestigia sectans 
<ven. fort. carm. 8 3.192> Et mea uota petens inuiolata uenit. 
<ven. fort. carm. 8 3.193> Per tribulos gradiens spinae cauefecit acumen. 
<ven. fort. carm. 8 3.194> Sentibus in mediis nescia ferre uepres. 
<ven. fort. carm. 8 3.195> Vipera serps iaculus basiliscus emorrois aspis 
<ven. fort. carm. 8 3.196> Faucibus horrificis sibila torsit iners. 
<ven. fort. carm. 8 3.197> Inde sagitta uolans, hinc terruit arcus euntem: 
<ven. fort. carm. 8 3.198> Doctast insidiis cautius ire suis. 
<ven. fort. carm. 8 3.199> Inter tot hostes nulli se subdidit insons; 
<ven. fort. carm. 8 3.200> Vulnera suscepit, sed tolerando fugit. 
<ven. fort. carm. 8 3.201> Per tela et gladios tenuit mora nulla sequentem: 
<ven. fort. carm. 8 3.202> Sed tam dura nimis non nisi ferret amor. 
<ven. fort. carm. 8 3.203> Ad me aures oculos animos suspensa tetendit: 
<ven. fort. carm. 8 3.204> Cum terris iacuit, iam super astra fuit. 
<ven. fort. carm. 8 3.205> Singultus gemitus curas suspiria fletus 
<ven. fort. carm. 8 3.206> Saepius audiui non abolenda mihi. 
<ven. fort. carm. 8 3.207> Abscondens aliis, nulli confessa dolores 
<ven. fort. carm. 8 3.208> Intellecta mihi murmura clausa dedit. 
<ven. fort. carm. 8 3.209> Vidit forte meum quotiens in imagine uultum, 
<ven. fort. carm. 8 3.210> Oscula dans labiis lumine fudit aquas; 
<ven. fort. carm. 8 3.211> Peruigil incubuit, si forte alicunde uenirem, 
<ven. fort. carm. 8 3.212> Marmore iam tepido frigida membra premens. 
<ven. fort. carm. 8 3.213> Haec gelifacta meum seruauit in ossibus ignem: 
<ven. fort. carm. 8 3.214> Visceribus rigidis pectus amore calet. 
<ven. fort. carm. 8 3.215> Corpore despecto recubabat in aggere nudo, 
<ven. fort. carm. 8 3.216> Seque oblita iacens me memor ipsa fuit. 
<ven. fort. carm. 8 3.217> Fletibus assiduis exhausto umore genarum 
<ven. fort. carm. 8 3.218> Siccatis oculis terra natabat aquis. 
<ven. fort. carm. 8 3.219> Et quia me uiuens carnali lumine quondam 
<ven. fort. carm. 8 3.220> Cernere non potuit, misit amata precem. 
<ven. fort. carm. 8 3.221> Nam mihi sollicito nocturnis saepius horis 
<ven. fort. carm. 8 3.222> Scripta suis lacrimis pagina lecta fuit, 
<ven. fort. carm. 8 3.223> Plena quidem uariis tremulo sermone querellis, 
<ven. fort. carm. 8 3.224> Quod sine me solo maesta iaceret humo. 
<ven. fort. carm. 8 3.225> Cuius ab ore fluens natiuo gutta liquore 
<ven. fort. carm. 8 3.226> Haec dedit in tremulis signa relata notis: 
<ven. fort. carm. 8 3.227>"Strata solo recubo lacrimans neque cerno quod opto, 
<ven. fort. carm. 8 3.228> Tristis in amplexu pectore saxa premo. 
<ven. fort. carm. 8 3.229> Sponso absente manens tam dura cubilia seruo, 
<ven. fort. carm. 8 3.230> Nec mea quem cupiunt membra tenere queunt. 
<ven. fort. carm. 8 3.231> Dic ubi sis quem exspecto gemens, qua te urbe requiram 
<ven. fort. carm. 8 3.232> Quaue sequar, nullis femina nota locis. 
<ven. fort. carm. 8 3.233> Ipsa uenire uelim, properans si possit in astris 
<ven. fort. carm. 8 3.234> Pendula sideream planta tenere uiam. 
<ven. fort. carm. 8 3.235> Nunc sine te fuscis grauiter nox occupat alis, 
<ven. fort. carm. 8 3.236> Ipsaque sole micans est mihi caeca dies. 
<ven. fort. carm. 8 3.237> Lilia narcissus uiolae rosa nardus amomum, 
<ven. fort. carm. 8 3.238> Oblectant animos germina nulla meos. 
<ven. fort. carm. 8 3.239> Vt te conspiciam, per singula nubila pendo 
<ven. fort. carm. 8 3.240> Et uaga per nebulas lumina ducit amor. 
<ven. fort. carm. 8 3.241> Ecce procellosos suspecta interrogo uentos, 
<ven. fort. carm. 8 3.242> Quid mihi de domino nuntiet aura meo. 
<ven. fort. carm. 8 3.243> Proque tuis pedibus cupio caementa lauare, 
<ven. fort. carm. 8 3.244> Et tua templa mihi tergere crine libet. 
<ven. fort. carm. 8 3.245> Quidquid erit tolerem, sunt omnia dulcia dura: 
<ven. fort. carm. 8 3.246> Donec te uideam, haec mihi poena placet. 
<ven. fort. carm. 8 3.247> Tu tamen esto memor, quoniam tua uota requiro; 
<ven. fort. carm. 8 3.248> Est mihi cura tui, sit tibi cura mei". 
<ven. fort. carm. 8 3.249> Haec referens auidis iactabat brachia palmis, 
<ven. fort. carm. 8 3.250> Si posset plantas forte tenere meas; 
<ven. fort. carm. 8 3.251> Cum decepta sibi sine me sua dextra rediret, 
<ven. fort. carm. 8 3.252> Luminis instillans ora lauabat aquis. 
<ven. fort. carm. 8 3.253> Cum recubaret humo neque uicta sopore quieuit, 
<ven. fort. carm. 8 3.254> Consuliturus ei saepe simul iacui, 
<ven. fort. carm. 8 3.255> Condolui pariter, lacrimarum flumina tersi, 
<ven. fort. carm. 8 3.256> Oscula dans rutilis mellificata fauis. 
<ven. fort. carm. 8 3.257> Nunc igitur regnet placitoque fruatur amore, 
<ven. fort. carm. 8 3.258> Quae mihi iam pridem pectore iuncta fuit". 
<ven. fort. carm. 8 3.259> Assensu fremit aula poli residente senatu. 
<ven. fort. carm. 8 3.260> Nomen perpetuo scribitur inde libro. 
<ven. fort. carm. 8 3.261> Traditur aeternum mansura in saecula censum, 
<ven. fort. carm. 8 3.262> Virginis in thalamos. fundit Olympus opes. 
<ven. fort. carm. 8 3.263> Inseritur capiti radians diadema beryllis, 
<ven. fort. carm. 8 3.264> Ordinibus uariis alba zmaragdus inest. 
<ven. fort. carm. 8 3.265> Alligat et nitidos amethystina uitta capillos, 
<ven. fort. carm. 8 3.266> Margaritato flexilis arte sinu. 
<ven. fort. carm. 8 3.267> Sardonyche impressum per colla monile coruscat, 
<ven. fort. carm. 8 3.268> Sardia purpurea luce metalla micant. 
<ven. fort. carm. 8 3.269> Dextrae armilla datur carcedone, iaspide mista, 
<ven. fort. carm. 8 3.270> Aut hyacintheo sudat honore manus. 
<ven. fort. carm. 8 3.271> Brattea gemmatam cycladem fila catenant, 
<ven. fort. carm. 8 3.272> Sidereis donis arte sigilla tument. 
<ven. fort. carm. 8 3.273> Pulchra topaziacis oneratur zona lapillis, 
<ven. fort. carm. 8 3.274> Chrysolitha aurata fibula claudit acu, 
<ven. fort. carm. 8 3.275> Veste superposita: bis cocto purpura bysso, 
<ven. fort. carm. 8 3.276> Qualem nupta deo ferre puella potest. 
<ven. fort. carm. 8 3.277> His cumulata bonis thalamo regina sedebit, 
<ven. fort. carm. 8 3.278> Atque poli solem sub pede uirgo premet. 
<ven. fort. carm. 8 3.279> Cui tamen hoc opus est, cum uirginitatis honore 
<ven. fort. carm. 8 3.280> Vt placeat sponso mens moderata suo: 
<ven. fort. carm. 8 3.281> Inconcussa grauem teneat patientia uultum, 
<ven. fort. carm. 8 3.282> Viribus ira suis ne labefacta ruat, 
<ven. fort. carm. 8 3.283> Neu faciles animos uentosa procella fatiget, 
<ven. fort. carm. 8 3.284> Fluctibus in mediis anchora cordis agat. 
<ven. fort. carm. 8 3.285> Virtutum speciale decus patientia fulget: 
<ven. fort. carm. 8 3.286> Qua gradiaris iter Iob tibi signa dabit. 
<ven. fort. carm. 8 3.287> Quidue loquar humilem, quem gratia celsa decorat? 
<ven. fort. carm. 8 3.288> Et quantum ima petit, surgit ad alta magis. 
<ven. fort. carm. 8 3.289> Quo diuersa nimis diuisa est causa duobus: 
<ven. fort. carm. 8 3.290> Qui iacet ille subit, qui tumet ipse cadit. 
<ven. fort. carm. 8 3.291> Haec exempla quidem Ioseph Faraoque dederunt: 
<ven. fort. carm. 8 3.292> Tollitur ille lacu, mergitur iste freto. 
<ven. fort. carm. 8 3.293> Est etiam laudis stipendia poscere, tantum 
<ven. fort. carm. 8 3.294> Ne premat ipsa suum pestis auara sinum. 
<ven. fort. carm. 8 3.295> Contentus minimis, si non maiora requirat, 
<ven. fort. carm. 8 3.296> Pauper in angusto regnat habendo deum. 
<ven. fort. carm. 8 3.297> Sapphira uel mulier geminos largita minutos, 
<ven. fort. carm. 8 3.298> Illa tenendo perit, haec sua dando manet. 
<ven. fort. carm. 8 3.299> O nimium felix quem non modo mollia frangunt, 
<ven. fort. carm. 8 3.300> Iudice qui sese membra labore terit! 
<ven. fort. carm. 8 3.301> Spernit opum laqueos, unguenta toreumata fluxus, 
<ven. fort. carm. 8 3.302> Vt custos animae sit rigor ipse suae, 
<ven. fort. carm. 8 3.303> Hoc etiam recolens, quid possit parcior usus: 
<ven. fort. carm. 8 3.304> Sobrietas Iudith uincere sola facit. 
<ven. fort. carm. 8 3.305> Quidue animum dulcem memorem, quem gratia pascit, 
<ven. fort. carm. 8 3.306> Cum intra se populos uiscera cara ferant? 
<ven. fort. carm. 8 3.307> Pacificus, gaudens unus complectitur omnes, 
<ven. fort. carm. 8 3.308> Stringit in affectu pectora cuncta suo. 
<ven. fort. carm. 8 3.309> O nimium felix, florens bonitate uoluntas, 
<ven. fort. carm. 8 3.310> Qua sine nil populo nec placet ara deo! 
<ven. fort. carm. 8 3.311> Hoc opus, ut quotiens aliquo mens fertur amaro, 
<ven. fort. carm. 8 3.312> Firmet in aduersis spes comitata fidem. 
<ven. fort. carm. 8 3.313> Aspera non frangant, tumidos neque prospera reddant: 
<ven. fort. carm. 8 3.314> Sic mediocre tenens cautius itur iter. 
<ven. fort. carm. 8 3.315> Haec bona sumit homo, tribuat si gratia Christi, 
<ven. fort. carm. 8 3.316> Inspirante illo uel moderante gradum. 
<ven. fort. carm. 8 3.317> His ornata bonis radiantia lumina fundis, 
<ven. fort. carm. 8 3.318> Has retinens gemmas tu quoque gemma micas. 
<ven. fort. carm. 8 3.319> Virginitas felix nullis aequanda loquellis, 
<ven. fort. carm. 8 3.320> Nec si centenus suppleat ora sonus! 
<ven. fort. carm. 8 3.321> Quod prius est: sine sorde nitet uenerabilis orbi, 
<ven. fort. carm. 8 3.322> Naturae proprium non uitiando bonum, 
<ven. fort. carm. 8 3.323> Corporis illaesum seruans pretiosa talentum, 
<ven. fort. carm. 8 3.324> Perpetuas retinens nescia furis opes. 
<ven. fort. carm. 8 3.325> Non premit incluso torpentia uiscera fetu 
<ven. fort. carm. 8 3.326> Aut grauefacta iacet pignore maesta suo. 
<ven. fort. carm. 8 3.327> Inter anhelantes animae seu corporis aestus 
<ven. fort. carm. 8 3.328> In dubio pendens stamine fessa salus, 
<ven. fort. carm. 8 3.329> Quando suis iaculis uteri laesura tumescit 
<ven. fort. carm. 8 3.330> Atque uoluptatis morbida crescit hydrops. 
<ven. fort. carm. 8 3.331> Vltra hominis habitum tantum cutis effera turget, 
<ven. fort. carm. 8 3.332> Vt pudeat matrem hoc quod amore gerit. 
<ven. fort. carm. 8 3.333> Se fugiens propriis uerecunda(==VE-RE-CUNDA-) parentibus aufert, 
<ven. fort. carm. 8 3.334> Donec depositum sarcina soluat onus. 
<ven. fort. carm. 8 3.335> Quis gemitum partus uerbis aequare ualebit 
<ven. fort. carm. 8 3.336> Aut cui tot lacrimas carmine flere uacet, 
<ven. fort. carm. 8 3.337> Cum sua secretum compago relaxat onustum 
<ven. fort. carm. 8 3.338> Atque dolore graui uiscera fascis agit? 
<ven. fort. carm. 8 3.339> Victa puerperio membrorum porta fatiscit, 
<ven. fort. carm. 8 3.340> Exit et ad lucem fors sine luce puer. 
<ven. fort. carm. 8 3.341> Si uiuat genitus, genetrix se oblita requirit 
<ven. fort. carm. 8 3.342> Tristis et ad natum lumina lassa trahit. 
<ven. fort. carm. 8 3.343> Respicit expositum, nec iam sua mater, alumnum: 
<ven. fort. carm. 8 3.344> Quae uix dum peperit, haec modo funus habet. 
<ven. fort. carm. 8 3.345> Nec mater fructu meruit nec uirgo uocari: 
<ven. fort. carm. 8 3.346> Haec duo damna dolens se male nupta gemit. 
<ven. fort. carm. 8 3.347> Non ualidus ... spes rapta dolores, 
<ven. fort. carm. 8 3.348> Nec fletu nati se fouet illa sui. 
<ven. fort. carm. 8 3.349> Non caras lacrimas infantis ab ore resorbet 
<ven. fort. carm. 8 3.350> Aut teneras uoces lacte fluente rapit. 
<ven. fort. carm. 8 3.351> Tristis decrepito damnat sua uiscera luctu: 
<ven. fort. carm. 8 3.352> Quo iacuit natus, heu, dolet ille sinus. 
<ven. fort. carm. 8 3.353> Quid si uita manet pueri nec semper habenda? 
<ven. fort. carm. 8 3.354> Incipiat teneros ut dare uoce sonos, 
<ven. fort. carm. 8 3.355> Imperfecta rudis collidens murmura linguae, 
<ven. fort. carm. 8 3.356> Cum matrem dulci fauce susurrus alit: 
<ven. fort. carm. 8 3.357> Contingatque nefas, rapiatur pectore matris? 
<ven. fort. carm. 8 3.358> Aetas ad damnum creuit adulta suum. 
<ven. fort. carm. 8 3.359> Triste flagellatis genetrix orbata capillis 
<ven. fort. carm. 8 3.360> Defuncti in labiis ubera sicca premit; 
<ven. fort. carm. 8 3.361> Infundens lacrimas lamenta resuscitat ardens 
<ven. fort. carm. 8 3.362> Et gelidum corpus fonte tepente lauat. 
<ven. fort. carm. 8 3.363> Dilacerat faciem, crinem aufert, pectora tundit; 
<ven. fort. carm. 8 3.364> Heu dolor armatus sic sua membra ferit. 
<ven. fort. carm. 8 3.365> Si uidet alterius natum, sua pignora deflet 
<ven. fort. carm. 8 3.366> Aequalemque suum tristis obisse gemit. 
<ven. fort. carm. 8 3.367> Alter si ploret, currat, stet, gaudeat infans, 
<ven. fort. carm. 8 3.368> Ante oculos nati ludit imago sui. 
<ven. fort. carm. 8 3.369> Quem semel effudit, per cuncta momenta(==MO-MENTA-) requirit, 
<ven. fort. carm. 8 3.370> Nec miserae matris pendet ad ora puer. 
<ven. fort. carm. 8 3.371> Quid si aliud grauius, moriatur ut ipse iugalis? 
<ven. fort. carm. 8 3.372> Quae noua nupta fuit iam uiduata iacet. 
<ven. fort. carm. 8 3.373> De thalamo ad tumulum, modo candida, tam cito nigra 
<ven. fort. carm. 8 3.374> Ante quibus caluit frigida membra tenet, 
<ven. fort. carm. 8 3.375> Construit exequias peruersaque uota celebrans 
<ven. fort. carm. 8 3.376> Exornat tumulum, heu, spoliando torum. 
<ven. fort. carm. 8 3.377> Saepe maritalem repetit miserando sepulchrum 
<ven. fort. carm. 8 3.378> Contemptaque domo funus amata colit. 
<ven. fort. carm. 8 3.379> Incumbit tumulo solacia cassa requirens; 
<ven. fort. carm. 8 3.380> Cuius membra prius, nunc super ossa premit. 
<ven. fort. carm. 8 3.381> Fletibus irriguis, perituro carmine, luget: 
<ven. fort. carm. 8 3.382> Funeris obsequio lumina perdit amor. 
<ven. fort. carm. 8 3.383> Quot mala plebeiae ueniant quis pandere possit? 
<ven. fort. carm. 8 3.384> Vis bene reginae quae uiduata manet. 
<ven. fort. carm. 8 3.385>"Non ueto coniugium, sed praefero uirginis aluum 
<ven. fort. carm. 8 3.386> Quod dat apostolica Paulus ab ore tuba. 
<ven. fort. carm. 8 3.387> Inclita uirginitas, caelos quae dote mereris, 
<ven. fort. carm. 8 3.388> Cum thalamis Christi consocianda places, 
<ven. fort. carm. 8 3.389> Funera nulla gemis, sine limite gaudia sumis, 
<ven. fort. carm. 8 3.390> Viuit amor semper nec tibi Christus obit. 
<ven. fort. carm. 8 3.391> Illic regna tenes, hic uincis et integra fulges 
<ven. fort. carm. 8 3.392> Omni tuta loco, sanctificata deo. 
<ven. fort. carm. 8 3.393> Haec tibi, cara deo, meritis uenerabilis Agnes, 
<ven. fort. carm. 8 3.394> Offero: quo placeas, tu faciendo colas, 
<ven. fort. carm. 8 3.395> Iudicis ut iussu munus tribuatur utrisque: 
<ven. fort. carm. 8 3.396> Quando corona tibi, tunc mihi uel uenia. 
<ven. fort. carm. 8 3.397> Opto per hos fluctus animas tu, Christe, gubernes 
<ven. fort. carm. 8 3.398> Arbore et antemna uelificante crucis, 
<ven. fort. carm. 8 3.399> Vt post emensos mundani gurgitis aestus 
<ven. fort. carm. 8 3.400> In portum uitae nos tua dextra locet. 
<ven. fort. carm. 8 4.1> Inter apostolicas acies sacrosque prophetas
<ven. fort. carm. 8 4.2> Proxima martyribus praemia uirgo tenet.
<ven. fort. carm. 8 4.3> Splendida sidereo circumdata lumine pergens
<ven. fort. carm. 8 4.4> Iungitur angelicis casta puella choris.
<ven. fort. carm. 8 4.5> Fruge pudicitiae caeli dotanda talento
<ven. fort. carm. 8 4.6> Aeterni regis ducitur in thalamis.
<ven. fort. carm. 8 4.7> Pulchra corona caput triplici diademate cingit
<ven. fort. carm. 8 4.8> Et gemmae exornant pectora colla comam.
<ven. fort. carm. 8 4.9> Induitur teneris superaddita purpura membris
<ven. fort. carm. 8 4.10> Et candore niuis fulgida palla tegit.
<ven. fort. carm. 8 4.11> Floribus aeternis oculos rosa lilia pascunt,
<ven. fort. carm. 8 4.12> Et paradisiacus naribus intrat odor.
<ven. fort. carm. 8 4.13> Vnde magis, dulcis, hortamur ut ista requiras
<ven. fort. carm. 8 4.14> Quae dedit Eugeniae Christus et alma Theclae. 
<ven. fort. carm. 8 4.15> Virgo dei, fructus caeli, uictoria mundi
<ven. fort. carm. 8 4.16> Vt semper regnes, has pete regis opes.
<ven. fort. carm. 8 4.17> Sunt ibi chrysolithis fabricata palatia gemmis
<ven. fort. carm. 8 4.18> Atque zmaragdineo ianua poste uiret.
<ven. fort. carm. 8 4.19> Limina sardonychum uariato lumine florent
<ven. fort. carm. 8 4.20> Et hyacintheus circuit ordo domum.
<ven. fort. carm. 8 4.21> Aurea tecta micant, plebs aurea fulget in aula
<ven. fort. carm. 8 4.22> Et cum rege pio turba corusca nitet.
<ven. fort. carm. 8 4.23> Ille puellarum locus est, quae lucis amore
<ven. fort. carm. 8 4.24> Hic seruant domino corpore mente fidem.
<ven. fort. carm. 8 4.25> Despice quod terrae est, et clara sedebis in astris,
<ven. fort. carm. 8 4.26> Christi ut sponsa placens regna superna colas.
<ven. fort. carm. 8 4.27> Praesens uita nimis fugitiuo tempore transit:
<ven. fort. carm. 8 4.28> Virginis integritas glorificanda manet.
<ven. fort. carm. 8 4.29> Paupertas te parua rogat cum diuite Christo,
<ven. fort. carm. 8 4.30> Vt uenias nostro dulcis alumna sinu,
<ven. fort. carm. 8 4.31> Quo patris auxilium domino obtentura preceris
<ven. fort. carm. 8 4.32> Atque tibi caelis regna beata pares,
<ven. fort. carm. 8 4.33> Vt pariter sanctae merearis iuncta Mariae
<ven. fort. carm. 8 4.34> Gaudia perpetuo concelebrare choro.
<ven. fort. carm. 8 4.35> Has quaecumque piis manibus susceperis arras
<ven. fort. carm. 8 4.36> Non nuptura homini, sed sis(==SI-S) amata dei.
<ven. fort. carm. 8 5.1> Regali de stirpe potens Radegundis in orbe,
<ven. fort. carm. 8 5.2> Altera cui caelis regna tenenda manent,
<ven. fort. carm. 8 5.3> Despiciens mundum meruisti adquirere Christum, 
<ven. fort. carm. 8 5.4> Et dum clausa lates, hinc super astra uides.
<ven. fort. carm. 8 5.5> Gaudia terreni conculcas noxia regni,
<ven. fort. carm. 8 5.6> Vt placeas regi laeta fauente polo.
<ven. fort. carm. 8 5.7> Nunc angusta tenes, quo caelos largior intres:
<ven. fort. carm. 8 5.8> Diffundens lacrimas gaudia uera metes.
<ven. fort. carm. 8 5.9> Et corpus crucias, animam ieiunia pascunt,
<ven. fort. carm. 8 5.10> Solo quam dominus seruat amore suus.
<ven. fort. carm. 8 6.1> Tempora si solito mihi candida lilia ferrent
<ven. fort. carm. 8 6.2> Aut speciosa foret suaue rubore rosa,
<ven. fort. carm. 8 6.3> Haec ego rure legens aut caespite pauperis horti
<ven. fort. carm. 8 6.4> Misissem magnis munera parua libens.
<ven. fort. carm. 8 6.5> Sed quia prima mihi desunt, uel soluo secunda:
<ven. fort. carm. 8 6.6> Profert qui uicias, ferret amore rosas.
<ven. fort. carm. 8 6.7> Inter odoriferas tamen has quas misimus herbas
<ven. fort. carm. 8 6.8> Purpureae uiolae nobile germen habent.
<ven. fort. carm. 8 6.9> Respirant pariter regali murice tinctae
<ven. fort. carm. 8 6.10> Et saturat foliis hinc odor, inde decor.
<ven. fort. carm. 8 6.11> Hae quod utrumque gerunt pariter habeatis utraque,
<ven. fort. carm. 8 6.12> Et sit mercis odor flore perenne decus.
<ven. fort. carm. 8 7.1> Frigoris hiberni glacie constringitur orbis
<ven. fort. carm. 8 7.2> Totaque lux agri flore carente perit.
<ven. fort. carm. 8 7.3> Tempore uernali, dominus quo Tartara uicit,
<ven. fort. carm. 8 7.4> Surgit aperta suis laetior herba comis.
<ven. fort. carm. 8 7.5> Inde uiri postes et pulpita floribus ornant,
<ven. fort. carm. 8 7.6> Hinc mulier roseo complet odore sinum.
<ven. fort. carm. 8 7.7> At uos non uobis, sed Christo fertis odores,
<ven. fort. carm. 8 7.8> Has quoque primitias ad pia templa datis.
<ven. fort. carm. 8 7.9> Texistis uariis altaria festa coronis,
<ven. fort. carm. 8 7.10> Pingitur ut filis floribus ara nouis.
<ven. fort. carm. 8 7.11> Aureus ordo crocis, uiolis hinc blatteus exit, 
<ven. fort. carm. 8 7.12> Coccinus hinc rubricat, lacteus inde niuet.
<ven. fort. carm. 8 7.13> Stat prasino uenetus: pugnant et flore colores,
<ven. fort. carm. 8 7.14> Inque loco pacis herbida bella putas.
<ven. fort. carm. 8 7.15> Haec candore placet, rutilo micat illa decore;
<ven. fort. carm. 8 7.16> Suauius haec redolet, pulchrius illa rubet.
<ven. fort. carm. 8 7.17> Sic specie uaria florum sibi germina certant,
<ven. fort. carm. 8 7.18> Vt color hic gemmas, tura reuincat odor.
<ven. fort. carm. 8 7.19> Vos quoque quae struitis haec, Agnes cum Radegunde,
<ven. fort. carm. 8 7.20> Floribus aeternis uester anhelet odor.
<ven. fort. carm. 8 8.1> O regina potens, aurum cui et purpura uile est,
<ven. fort. carm. 8 8.2> Floribus ex paruis te ueneratur amans.
<ven. fort. carm. 8 8.3> Et si non res est, color est tamen ipsa per herbas:
<ven. fort. carm. 8 8.4> Purpura per uiolas, aurea forma crocus.
<ven. fort. carm. 8 8.5> Diues amore dei uitasti praemia mundi:
<ven. fort. carm. 8 8.6> Illas contemnens has retinebis opes.
<ven. fort. carm. 8 8.7> Suscipe missa tibi uariorum munera florum,
<ven. fort. carm. 8 8.8> Ad quos te potius uita beata uocat.
<ven. fort. carm. 8 8.9> Quae modo te crucias, recreanda in luce futura,
<ven. fort. carm. 8 8.10> Aspicis hinc qualis te retinebit ager.
<ven. fort. carm. 8 8.11> Per ramos fragiles quos nunc praebemus olentes
<ven. fort. carm. 8 8.12> Perpende hinc quantus te refouebit odor.
<ven. fort. carm. 8 8.13> Haec cui debentur precor ut, cum ueneris illuc,
<ven. fort. carm. 8 8.14> Meque tuis meritis dextera blanda trahat.
<ven. fort. carm. 8 8.15> Quamuis te expectet paradisi gratia florum,
<ven. fort. carm. 8 8.16> Isti uos cupiunt iam reuidere foris.
<ven. fort. carm. 8 8.17> Et licet egregio uideantur odore placere,
<ven. fort. carm. 8 8.18> Plus ornant proprias te redeunte comas.
<ven. fort. carm. 8 9.1> Mens fecunda deo, Radegundis, uita sororum,
<ven. fort. carm. 8 9.2> Quae ut foueas animam membra domando cremas:
<ven. fort. carm. 8 9.3> Annua uota colens hodie claudenda recurris:
<ven. fort. carm. 8 9.4> Errabunt animi te repetendo mei.
<ven. fort. carm. 8 9.5> Lumina quam citius nostris abscondis ocellis!
<ven. fort. carm. 8 9.6> Nam siue(==SI-VE-) te nimium nube premente grauor.
<ven. fort. carm. 8 9.7> Omnibus exclusis uno retineberis antro:
<ven. fort. carm. 8 9.8> Nos magis includis, quos facis esse foris.
<ven. fort. carm. 8 9.9> Et licet huc lateas breuibus fugitiua diebus,
<ven. fort. carm. 8 9.10> Longior hic mensis quam celer annus erit.
<ven. fort. carm. 8 9.11> Tempora subducis, ceu non uidearis amanti,
<ven. fort. carm. 8 9.12> Cum uos dum cerno hoc mihi credo parum.
<ven. fort. carm. 8 9.13> Sed tamen ex uoto tecum ueniemus in unum
<ven. fort. carm. 8 9.14> Et sequor huc animo quo uetat ire locus.
<ven. fort. carm. 8 9.15> Hoc precor, incolumem referant te gaudia paschae,
<ven. fort. carm. 8 9.16> Et nobis pariter lux geminata redit.
<ven. fort. carm. 8 10.1> Vnde mihi rediit radianti lumine uultus?
<ven. fort. carm. 8 10.2> Quae nimis absentem te tenuere morae?
<ven. fort. carm. 8 10.3> Abstuleras tecum, reuocas mea gaudia tecum,
<ven. fort. carm. 8 10.4> Paschalemque facis bis celebrare diem.
<ven. fort. carm. 8 10.5> Quamuis incipiant modo surgere semina sulcis,
<ven. fort. carm. 8 10.6> Hic egomet hodie te reuidendo meto.
<ven. fort. carm. 8 10.7> Colligo iam fruges, placidos compono maniplos:
<ven. fort. carm. 8 10.8> Quod solet Augustus mensis, Aprilis agit;
<ven. fort. carm. 8 10.9> Et licet in primis modo gemma et pampinus exit,
<ven. fort. carm. 8 10.10> Iam meus autumnus uenit et uua simul.
<ven. fort. carm. 8 10.11> Malus et alta pirus gratos modo fundit odores,
<ven. fort. carm. 8 10.12> Sed cum flore nouo iam mihi poma ferunt.
<ven. fort. carm. 8 10.13> Quamuis nudus ager nullis ornetur aristis,
<ven. fort. carm. 8 10.14> Omnia plena tamen te redeunte nitent.
<ven. fort. carm. 8 11.1> Venit ad aegrotum medici uox alma Gregori
<ven. fort. carm. 8 11.2> Vrbe ex Toronica, dum cubo rure toro,
<ven. fort. carm. 8 11.3> Concite presbytero recitante Leone sereno,
<ven. fort. carm. 8 11.4> Irem ut Martini sunt ubi festa pii.
<ven. fort. carm. 8 11.5> Tum, fateor, morbi graue debilitate laborans
<ven. fort. carm. 8 11.6> Febre calens summa iam rigor imus eram.
<ven. fort. carm. 8 11.7> Hinc fragili nimium forti languore redacto
<ven. fort. carm. 8 11.8> Ilia lassa leuans halitus aeger erat.
<ven. fort. carm. 8 11.9> Ibat anhelanti uapor aridus ora perurens,
<ven. fort. carm. 8 11.10> Ibat ab arcanis flatilis aura coquens.
<ven. fort. carm. 8 11.11> Feruor eram totus, tristis rogus, igne caminus,
<ven. fort. carm. 8 11.12> Febris et in fibris stabat operta patens,
<ven. fort. carm. 8 11.13> Donec Christus opem sudore undante refudit,
<ven. fort. carm. 8 11.14> Feruidus et gelidas ignis abegit aquas.
<ven. fort. carm. 8 11.15> Redditus ergo isti, pater alme, saluto saluti:
<ven. fort. carm. 8 11.16> Auxilium exili sis, rogo, pastor oui.
<ven. fort. carm. 8 12.1> Repsit quale nefas intra pia saepta synaxi! 
<ven. fort. carm. 8 12.2> Inconsulte, dolor, rumpere uerba uetas: 
<ven. fort. carm. 8 12.3> Quale nec ante oculos patulas neque polluit aures 
<ven. fort. carm. 8 12.4> Nec facerent, uitio qui sua fana colunt.
<ven. fort. carm. 8 12.5> Tu tamen, alme pater, pietatis amore labora 
<ven. fort. carm. 8 12.6> Vt sacer antistes, culmina cuius habes, 
<ven. fort. carm. 8 12.7> Vnde repraesentes Martinum in tempore sacrum, 
<ven. fort. carm. 8 12.8> Cursibus atque fide dando salutis opem.
<ven. fort. carm. 8 13.1> Antistes domini, bone pastor et auctor honoris,
<ven. fort. carm. 8 13.2> Rite decus generis quo est generosa fides:
<ven. fort. carm. 8 13.3> Iustinam famulam pietate memento, beate;
<ven. fort. carm. 8 13.4> Per te et commender, stirpe uel arce pater,
<ven. fort. carm. 8 13.5> Hinc referens grates auiae, quia reddita tandem
<ven. fort. carm. 8 13.6> Ad uultus neptis, dulcis imago, uenit.
<ven. fort. carm. 8 13.7> Ista diu nostris uotis dans gaudia, rector,
<ven. fort. carm. 8 13.8> Inter auam et neptem tu mediator agas.
<ven. fort. carm. 8 14.1> Alme, beate pater, lumen generale, Gregori,
<ven. fort. carm. 8 14.2> Iure sacerdotum culminis arce caput,
<ven. fort. carm. 8 14.3> Reddo deo grates de uobis prospera noscens,
<ven. fort. carm. 8 14.4> Vestris nunc scriptis laetificatus agens.
<ven. fort. carm. 8 14.5> Me quoque commendans humili prece uoce saluto,
<ven. fort. carm. 8 14.6> Iugiter officio quem mea corda colunt.
<ven. fort. carm. 8 15.1> Summe pater patriae, celsum et generale cacumen, 
<ven. fort. carm. 8 15.2> Forte decus generis, Toronicensis apex, 
<ven. fort. carm. 8 15.3> Lumen ab Aruernis ueniens feliciter aruis, 
<ven. fort. carm. 8 15.4> Qui inlustrans populos spargeris ore pharus, 
<ven. fort. carm. 8 15.5> Alpibus ex illis properans mons altior ipsis, 
<ven. fort. carm. 8 15.6> Vir per plana sedens qui pia castra tegis, 
<ven. fort. carm. 8 15.7> Neu noceant hostes qui sunt in ouile fideles, 
<ven. fort. carm. 8 15.8> Vnicus in campis publica turris ades. 
<ven. fort. carm. 8 15.9> Huic date dulce caput regioni, care Gregori, 
<ven. fort. carm. 8 15.10> Martini retinet quem sacra sella patrem, 
<ven. fort. carm. 8 15.11> Me Fortunatum humilem commendo patrono; 
<ven. fort. carm. 8 15.12> Sic tua uita diu hoc sit in orbe deo.
<ven. fort. carm. 8 16.1> Si qua mihi, ueniet quotiens, occasio dulcis,
<ven. fort. carm. 8 16.2> Opto, sacer, calamo soluere uota meo.
<ven. fort. carm. 8 16.3> Summe pater patriae, toto uenerabilis orbe,
<ven. fort. carm. 8 16.4> Vndique care mihi, fulgida cura dei:
<ven. fort. carm. 8 16.5> Commendans humilem tibi me, sacer arce Gregori,
<ven. fort. carm. 8 16.6> Pro famulo proprio, quaeso, precare deum.
<ven. fort. carm. 8 17.1> Si cessent homines uelociter ire, per austros 
<ven. fort. carm. 8 17.2> Ad te, care pater, carmina missa uelim. 
<ven. fort. carm. 8 17.3> Nunc tamen est quoniam gerulus mihi, porrigo uerbum, 
<ven. fort. carm. 8 17.4> Sed minus eloquio quam quod amore colo. 
<ven. fort. carm. 8 17.5> Dulcis, opime, decus nostrum, pie papa Gregori, 
<ven. fort. carm. 8 17.6> Versiculis breuibus soluo salutis opus. 
<ven. fort. carm. 8 17.7> Sed memor ipse mei commenda, quaeso, Tonanti: 
<ven. fort. carm. 8 17.8> Sic te consocium reddat honore throno.
<ven. fort. carm. 8 18.1> Gurgitis in morem si lingua fluenta rigaret,
<ven. fort. carm. 8 18.2> Turbine torrentis uel raperetur aquis,
<ven. fort. carm. 8 18.3> Ad tua praecipue praeconia summa, Gregori,
<ven. fort. carm. 8 18.4> Dum non explerem flumine, gutta forem.
<ven. fort. carm. 8 18.5> Munificumque patrem aequaret nec musa Maronis:
<ven. fort. carm. 8 18.6> Fers, bone, quanta mihi quis ualet ore loqui?
<ven. fort. carm. 8 18.7> Hac breuitate, sacer, famulum commendo subactum
<ven. fort. carm. 8 18.8> Me Fortunatum: sit ueniale, precor.
<ven. fort. carm. 8 19.1> Tramite munifico celebrauit pagina cursum,
<ven. fort. carm. 8 19.2> Carmine dulcifluo quam tuus edit amor,
<ven. fort. carm. 8 19.3> In qua forte loci facta est collatio doni,
<ven. fort. carm. 8 19.4> Qua Vigenna procax litore frangit aquas,
<ven. fort. carm. 8 19.5> Lapsibus et tumidis dum fertur nauta carinis.
<ven. fort. carm. 8 19.6> Iugera culta uidet quando celeuma canit.
<ven. fort. carm. 8 19.7> Grates, care, gero, pietatis fruge replete,
<ven. fort. carm. 8 19.8> Qui facis unde decens multiplicetur apex.
<ven. fort. carm. 8 19.9> Et sine his mea sunt a te quaecumque tenentur:
<ven. fort. carm. 8 19.10> Grex habet omnis agris quod bone pastor habes.
<ven. fort. carm. 8 20.1> Munifici reparans Martini gesta, Gregori, 
<ven. fort. carm. 8 20.2> Texit ut ille habitu nos alis ipse cibo. 
<ven. fort. carm. 8 20.3> Discipulus placidum sapiens imitando magistrum 
<ven. fort. carm. 8 20.4> Ille ubi dux residet miles habebis opem. 
<ven. fort. carm. 8 20.5> Vt chlamydem ille prius, sic tu partiris agellum, 
<ven. fort. carm. 8 20.6> Ille tegendo potens tuque fouendo decens, 
<ven. fort. carm. 8 20.7> Ille inopem antiquum releuans, tu, care, nouellum: 
<ven. fort. carm. 8 20.8> Fit diues merito paupere quisque suo. 
<ven. fort. carm. 8 20.9> Quando reposcetur, uestris redit usibus aruum 
<ven. fort. carm. 8 20.10> Et domino proprio restituemus agrum. 
<ven. fort. carm. 8 20.11> Vnde amplas refero grates, dulcissime rector, 
<ven. fort. carm. 8 20.12> Et repeto pangens haec, tua, pastor, ouis. 
<ven. fort. carm. 8 20.13> Nec tantum reddo quantum tibi debeo, praesul: 
<ven. fort. carm. 8 20.14> Pro Fortunato sed, rogo, flecte deum.
<ven. fort. carm. 8 21.1> Egregio compacta situ, falerata rotatu
<ven. fort. carm. 8 21.2> Atque Sophocleo pagina fulta sopho
<ven. fort. carm. 8 21.3> Me arentem uestro madefecit opima rigatu,
<ven. fort. carm. 8 21.4> Fecit et eloquio quod loquor esse tuo.
<ven. fort. carm. 8 21.5> Dulcis care decens facunde benigne Gregori
<ven. fort. carm. 8 21.6> Atque pater patriae, hinc sacer, inde cate,
<ven. fort. carm. 8 21.7> Muneribus, meritis, animis et moribus aequis,
<ven. fort. carm. 8 21.8> Omnibus officiis unde colaris habens:
<ven. fort. carm. 8 21.9> Me Fortunatum tibi celso sterno pusillum,
<ven. fort. carm. 8 21.10> Commendo et uoto supplice rite tuum;
<ven. fort. carm. 8 21.11> Cui das unde sibi talaria missa ligentur
<ven. fort. carm. 8 21.12> Pellibus et niueis sint sola tecta pedis.
<ven. fort. carm. 8 21.13> Pro quibus a domino detur stola candida uobis:
<ven. fort. carm. 8 21.14> Qui datis hoc minimis, inde feratis opes.
