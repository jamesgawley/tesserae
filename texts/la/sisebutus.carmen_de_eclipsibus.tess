<siseb. carm. 1.1> Tu forte in lucis lentus uaga carmina gignis
<siseb. carm. 1.2> Argutosque inter latices et musica flabra
<siseb. carm. 1.3> Pierio liquidam perfundis nectare mentem.
<siseb. carm. 1.4> At nos congeries obnubit turbida rerum
<siseb. carm. 1.5> Ferrataeque premunt milleno milite curae,
<siseb. carm. 1.6> Legicrepae tundunt, latrant fora, classica turbant;
<siseb. carm. 1.7> Et trans Oceanum ferimur porro usque niuosus
<siseb. carm. 1.8> Cum teneat Vasco nec parcat Cantaber horrens.
<siseb. carm. 1.9> En quibus indicas, ut crinem frondea Phoebi
<siseb. carm. 1.10> Succingant hederaue comas augustius umbrent!
<siseb. carm. 1.11> En quos flammantem iubeas uolitare per aethram!
<siseb. carm. 1.12> Quin mage pernicies aquilas uis pigra elefantum
<siseb. carm. 1.13> Praecurret uolucremque pigens testudo molossum,
<siseb. carm. 1.14> Quam nos rorifluam sectemur carmine lunam.
<siseb. carm. 1.15> His tamen, incuruus per pondera terrea nitens,
<siseb. carm. 1.16> Dicam, cur fesso liuescat circulus orbe
<siseb. carm. 1.17> Purpureumque iubar niuei cur tabeat oris.
<siseb. carm. 1.18> Non illam (ut populi credunt) nigrantibus antris
<siseb. carm. 1.19> Infernas ululans mulier praedira sub umbras
<siseb. carm. 1.20> Detrahit altiuago e speculo, nec carmine uicta
<siseb. carm. 1.21> Vel rore Stygis aut herbis terrae aericrepantem
<siseb. carm. 1.22> Vincibilemque petit clangorem (quippe per aethram,
<siseb. carm. 1.23> Qua citimus limes dispescit turbida puris,
<siseb. carm. 1.24> Inuiolata meat); sed uasto corpore tellus
<siseb. carm. 1.25>(Quae medium tenet ima polum) dum lumina fratris
<siseb. carm. 1.26> Detinet umbriferis metis, tum sidere casso
<siseb. carm. 1.27> Pallescit, teres umbra rotae dum transeat himen
<siseb. carm. 1.28> Aggerei uelox cumuli speculoque rotanti
<siseb. carm. 1.29> Fraternas reparet per caelum libera flammas.
<siseb. carm. 1.30> Sed quia mira putas, cur, cum uis maxima solis
<siseb. carm. 1.31> Bis nouies maior clueat quam terreus orbis,
<siseb. carm. 1.32> Non circumcingat terrestres lumine metas,
<siseb. carm. 1.33> Sume ratum rationis opus. Namque aspice Phoebum,
<siseb. carm. 1.34> Quam sublimis eat conuexa per aurea mundi
<siseb. carm. 1.35> Quamque humilem terram collustret cursibus altis:
<siseb. carm. 1.36> Hic ingens, utcumque libet, cum desuper ignes
<siseb. carm. 1.37> Sparserit, obliquo uel cum radiauerit axe,
<siseb. carm. 1.38> In terram radii franguntur. cetera solis
<siseb. carm. 1.39> Lumina, qua maior iaculis radiantibus exit,
<siseb. carm. 1.40> Nil obstante globo tendunt per inania uasta,
<siseb. carm. 1.41> Donec pyramidis peragat uicta umbra cacumen.
<siseb. carm. 1.42> Per quam cum Phoebe gelidos agit uda iugales,
<siseb. carm. 1.43> Infima uicinis nonnumquam decolor umbris
<siseb. carm. 1.44> Fratre caret uacuoque exsanguis deficit ore.
<siseb. carm. 1.45> Cur autem sola spolietur lumine luna,
<siseb. carm. 1.46> Nil uero mirum est. quippe illam lucis egentem
<siseb. carm. 1.47> Lux aliena fouet; quam cum pars proxima metae
<siseb. carm. 1.48> Inuidet, expectat radios male caerula fratris.
<siseb. carm. 1.49> At chorus astrorum reliquus non tangitur umbris,
<siseb. carm. 1.50> Et proprium cunctis iubar est, nec sole rubescunt.
<siseb. carm. 1.51> Sed sudus radiis astralibus impete celso
<siseb. carm. 1.52> Porro ultra solem rapitur cum uertice caeli.
<siseb. carm. 1.53> Iam cur semenstri non semper palleat orbe,
<siseb. carm. 1.54> Inflexi praestant oblico tramite cursus.
<siseb. carm. 1.55> Namque uagans errore rato cum deuia tortos
<siseb. carm. 1.56> Colligit anfractus, metam sol eminus exit
<siseb. carm. 1.57> Intorquetque peplum noctis radiatque sororem.
<siseb. carm. 1.58> Haec eadem ratio est, subitis ubi frangitur umbris
<siseb. carm. 1.59> Augusti solis rutilum iubar, indiga lucis
<siseb. carm. 1.60> Quando inter terram et solem rota corporis almi
<siseb. carm. 1.61> Luna meat, fratrem rectis obiectibus arcens.
