<clavd. hon. iv cos. 1.1> Auspiciis iterum sese regalibus annus
<clavd. hon. iv cos. 1.2> Induit et nota fruitur iactantior aula,
<clavd. hon. iv cos. 1.3> Limina nec passi circum priuata morari
<clavd. hon. iv cos. 1.4> Exultant reduces Augusto consule fasces.
<clavd. hon. iv cos. 1.5> Cernis ut armorum proceres legumque potentes
<clavd. hon. iv cos. 1.6> Patricios sumant habitus? et more Gabino
<clavd. hon. iv cos. 1.7> Discolor incedit legio positisque parumper
<clavd. hon. iv cos. 1.8> Bellorum signis sequitur uexilla Quirini.
<clavd. hon. iv cos. 1.9> Lictori cedunt aquilae ridetque togatus
<clavd. hon. iv cos. 1.10> Miles et in mediis effulget curia castris.
<clavd. hon. iv cos. 1.11> Ipsa Palatino circumuallata senatu
<clavd. hon. iv cos. 1.12> Iam trabeam Bellona gerit parmamque remouit
<clavd. hon. iv cos. 1.13> Et galeam sacras umeris uectura curules.
<clavd. hon. iv cos. 1.14> Nec te laurigeras pudeat, Gradiue, secures
<clavd. hon. iv cos. 1.15> Pacata gestare manu Latiaque micantem
<clavd. hon. iv cos. 1.16> Loricam mutare toga, dum ferreus haeret
<clavd. hon. iv cos. 1.17> Currus et Eridani ludunt per prata iugales.
<clavd. hon. iv cos. 1.18> Haud indigna coli nec nuper cognita Marti
<clavd. hon. iv cos. 1.19> Vlpia progenies et quae diademata mundo
<clavd. hon. iv cos. 1.20> Sparsit Hibera domus. nec tantam uilior unda
<clavd. hon. iv cos. 1.21> Promeruit gentis seriem: cunabula fouit
<clavd. hon. iv cos. 1.22> Oceanus; terrae dominos pelagique futuros
<clavd. hon. iv cos. 1.23> Immenso decuit rerum de principe nasci.
<clavd. hon. iv cos. 1.24> Hinc processit auus, cui post Arctoa frementi
<clavd. hon. iv cos. 1.25> Classica Massylas adnexuit Africa laurus,
<clavd. hon. iv cos. 1.26> Ille, Caledoniis posuit qui castra pruinis,
<clavd. hon. iv cos. 1.27> Qui medios Libyae sub casside pertulit aestus,
<clavd. hon. iv cos. 1.28> Terribilis Mauro debellatorque Britanni
<clavd. hon. iv cos. 1.29> Litoris ac pariter Boreae uastator et Austri.
<clavd. hon. iv cos. 1.30> Quid rigor aeternus, caeli quid frigora prosunt
<clavd. hon. iv cos. 1.31> Ignotumque fretum? maduerunt Saxone fuso
<clavd. hon. iv cos. 1.32> Orcades; incaluit Pictorum sanguine Thule;
<clavd. hon. iv cos. 1.33> Scottorum cumulos fleuit glacialis Hiuerne.
<clavd. hon. iv cos. 1.34> Quid calor obsistit forti? per uasta cucurrit
<clavd. hon. iv cos. 1.35> Aethiopum cinxitque nouis Atlanta maniplis,
<clavd. hon. iv cos. 1.36> Virgineum Tritona bibit sparsosque uenenis
<clavd. hon. iv cos. 1.37> Gorgoneos uidit thalamos et uile uirentes
<clavd. hon. iv cos. 1.38> Hesperidum risit, quos ditat fabula, ramos.
<clavd. hon. iv cos. 1.39> Arx incensa Iubae, rabies Maurusia ferro
<clavd. hon. iv cos. 1.40> Cessit et antiqui penetralia diruta Bocchi.
<clavd. hon. iv cos. 1.41> Sed laudes genitor longe transgressus auitas
<clavd. hon. iv cos. 1.42> Subdidit Oceanum sceptris et margine caeli
<clavd. hon. iv cos. 1.43> Clausit opes, quantum distant a Tigride Gades,
<clavd. hon. iv cos. 1.44> Inter se Tanais quantum Nilusque relinquunt:
<clavd. hon. iv cos. 1.45> Haec tamen innumeris per se quaesita tropaeis,
<clavd. hon. iv cos. 1.46> Non generis dono, non ambitione potitus.
<clavd. hon. iv cos. 1.47> Digna legi uirtus. ultro se purpura supplex
<clavd. hon. iv cos. 1.48> Obtulit et solus meruit regnare rogatus.
<clavd. hon. iv cos. 1.49> Nam cum barbaries penitus commota gementem
<clavd. hon. iv cos. 1.50> Irrueret Rhodopen et mixto turbine gentes
<clavd. hon. iv cos. 1.51> Iam deserta suas in nos transfunderet Arctos,
<clavd. hon. iv cos. 1.52> Danuuii totae uomerent cum proelia ripae,
<clavd. hon. iv cos. 1.53> Cum Geticis ingens premeretur Mysia plaustris
<clavd. hon. iv cos. 1.54> Flauaque Bistonios operirent agmina campos,
<clavd. hon. iv cos. 1.55> Omnibus adflictis et uel labentibus ictu
<clavd. hon. iv cos. 1.56> Vel prope casuris: unus tot funera contra
<clavd. hon. iv cos. 1.57> Restitit extinxitque faces agrisque colonos
<clavd. hon. iv cos. 1.58> Reddidit et leti rapuit de faucibus urbes.
<clavd. hon. iv cos. 1.59> Nulla relicta foret Romani nominis umbra,
<clavd. hon. iv cos. 1.60> Ni pater ille tuus iamiam ruitura subisset
<clavd. hon. iv cos. 1.61> Pondera turbatamque ratem certaque leuasset
<clavd. hon. iv cos. 1.62> Naufragium commune manu: uelut ordine rupto
<clavd. hon. iv cos. 1.63> Cum procul insanae traherent Phaethonta quadrigae
<clavd. hon. iv cos. 1.64> Saeuiretque dies terramque et stagna propinqui
<clavd. hon. iv cos. 1.65> Haurirent radii, solito cum murmure toruis
<clavd. hon. iv cos. 1.66> Sol occurrit equis; qui postquam rursus eriles
<clavd. hon. iv cos. 1.67> Agnouere sonos, rediit meliore magistro
<clavd. hon. iv cos. 1.68> Machina concentusque poli, currusque recepit
<clavd. hon. iv cos. 1.69> Imperium flammaeque modum. Sic traditus ille
<clavd. hon. iv cos. 1.70> Seruatusque Oriens. at non pars altera rerum
<clavd. hon. iv cos. 1.71> Tradita: bis possessa manu, bis parta periclis.
<clavd. hon. iv cos. 1.72> Per uarium gemini scelus erupere tyranni
<clavd. hon. iv cos. 1.73> Tractibus occiduis: hunc saeua Britannia fudit;
<clavd. hon. iv cos. 1.74> Hunc sibi Germanus famulum delegerat exul:
<clavd. hon. iv cos. 1.75> Ausus uterque nefas, domini respersus uterque
<clavd. hon. iv cos. 1.76> Insontis iugulo. nouitas audere priori
<clavd. hon. iv cos. 1.77> Suadebat cautumque dabant exempla sequentem.
<clavd. hon. iv cos. 1.78> Hic noua moliri praeceps, hic quaerere tuta
<clavd. hon. iv cos. 1.79> Prouidus; hic fusis, collectis uiribus ille;
<clavd. hon. iv cos. 1.80> Hic uagus excurrens, hic intra claustra reductus.
<clavd. hon. iv cos. 1.81> Dissimiles, sed morte pares. euadere neutri
<clavd. hon. iv cos. 1.82> Dedecus aut mixtis licuit procumbere telis
<clavd. hon. iv cos. 1.83> Amissa specie, raptis insignibus ambo
<clavd. hon. iv cos. 1.84> In uultus rediere suos manibusque reuinctis
<clavd. hon. iv cos. 1.85> Oblati gladiis summittunt colla paratis
<clavd. hon. iv cos. 1.86> Et uitam ueniamque rogant. pro damna pudoris!
<clavd. hon. iv cos. 1.87> Qui modo tam densas nutu mouere cohortes,
<clavd. hon. iv cos. 1.88> In quos iam dubius sese librauerat orbis,
<clavd. hon. iv cos. 1.89> Non hostes uictore cadunt, sed iudice sontes;
<clavd. hon. iv cos. 1.90> Damnat uoce reos, petiit quos Marte tyrannos.
<clavd. hon. iv cos. 1.91> Amborum periere duces: hic sponte carina
<clavd. hon. iv cos. 1.92> Decidit in fluctus, illum suus abstulit ensis;
<clavd. hon. iv cos. 1.93> Hunc Alpes, hunc pontus habet. solacia caesis
<clavd. hon. iv cos. 1.94> Fratribus haec ultor tribuit: necis auctor uterque
<clavd. hon. iv cos. 1.95> Labitur; Augustas par uictima mitigat umbras.
<clavd. hon. iv cos. 1.96> Has dedit inferias tumulis, iuuenumque duorum
<clavd. hon. iv cos. 1.97> Purpureos merito placauit sanguine manes.
<clavd. hon. iv cos. 1.98> Illi iustitiam confirmauere triumphi,
<clavd. hon. iv cos. 1.99> Praesentes docuere deos. hinc saecula discant
<clavd. hon. iv cos. 1.100> Indomitum nihil esse pio tutumue nocenti:
<clavd. hon. iv cos. 1.101> Nuntius ipse sui longas incognitus egit
<clavd. hon. iv cos. 1.102> Praeuento rumore uias, inopinus utrumque
<clavd. hon. iv cos. 1.103> Perculit et clausos montes, ut plana, reliquit.
<clavd. hon. iv cos. 1.104> Extruite immanes scopulos, attollite turres,
<clavd. hon. iv cos. 1.105> Cingite uos fluuiis, uastas opponite siluas,
<clavd. hon. iv cos. 1.106> Garganum Alpinis Appenninumque niualem
<clavd. hon. iv cos. 1.107> Permixtis sociate iugis et rupibus Haemum
<clavd. hon. iv cos. 1.108> Addite Caucasiis, inuoluite Pelion Ossae:
<clavd. hon. iv cos. 1.109> Non dabitis murum sceleri. qui uindicet, ibit:
<clavd. hon. iv cos. 1.110> Omnia subsident meliori peruia causae.
<clavd. hon. iv cos. 1.111> Nec tamen oblitus ciuem cedentibus atrox
<clavd. hon. iv cos. 1.112> Partibus infremuit; non insultare iacenti
<clavd. hon. iv cos. 1.113> Malebat: mitis precibus, pietatis abundans,
<clavd. hon. iv cos. 1.114> Poenae parcus erat; paci non intulit iram;
<clavd. hon. iv cos. 1.115> Post acies odiis idem qui terminus armis.
<clavd. hon. iv cos. 1.116> Profuit hoc uincente capi, multosque subactos
<clavd. hon. iv cos. 1.117> Prospera laturae commendauere catenae.
<clavd. hon. iv cos. 1.118> Magnarum largitor opum, largitor honorum
<clavd. hon. iv cos. 1.119> Pronus et in melius gaudens conuertere fata.
<clavd. hon. iv cos. 1.120> Hinc amor, hinc ualidum deuoto milite robur.
<clavd. hon. iv cos. 1.121> Hinc natis mansura fides. Hoc nobilis ortu
<clavd. hon. iv cos. 1.122> Nasceris aequaeua cum maiestate creatus
<clavd. hon. iv cos. 1.123> Nullaque priuatae passus contagia sortis.
<clavd. hon. iv cos. 1.124> Omnibus acceptis ultro te regia solum
<clavd. hon. iv cos. 1.125> Protulit et patrio felix adolescis in ostro,
<clavd. hon. iv cos. 1.126> Membraque uestitu numquam uiolata profano
<clavd. hon. iv cos. 1.127> In sacros cecidere sinus. Hispania patrem
<clavd. hon. iv cos. 1.128> Auriferis eduxit aquis, te gaudet alumno
<clavd. hon. iv cos. 1.129> Bosphorus. Hesperio de limine surgit origo,
<clavd. hon. iv cos. 1.130> Sed nutrix Aurora tibi; pro pignore tanto
<clavd. hon. iv cos. 1.131> Certatur, geminus ciuem te uindicat axis.
<clavd. hon. iv cos. 1.132> Herculis et Bromii sustentat gloria Thebas,
<clavd. hon. iv cos. 1.133> Haesit Apollineo Delos Latonia partu
<clavd. hon. iv cos. 1.134> Cretaque se iactat tenero reptata Tonanti;
<clavd. hon. iv cos. 1.135> Sed melior Delo, Dictaeis clarior oris
<clavd. hon. iv cos. 1.136> Quae dedit hoc numen regio; non litora nostro
<clavd. hon. iv cos. 1.137> Sufficerent angusta deo. nec inhospita Cynthi
<clavd. hon. iv cos. 1.138> Saxa tuos artus duro laesere cubili:
<clavd. hon. iv cos. 1.139> Adclinis genetrix auro, circumflua gemmis
<clavd. hon. iv cos. 1.140> In Tyrios enixa toros; ululata uerendis
<clavd. hon. iv cos. 1.141> Aula puerperiis. quae tunc documenta futuri?
<clavd. hon. iv cos. 1.142> Quae uoces auium? quanti per inane uolatus?
<clavd. hon. iv cos. 1.143> Qui uatum discursus erat? tibi corniger Hammon
<clavd. hon. iv cos. 1.144> Et dudum taciti rupere silentia Delphi,
<clavd. hon. iv cos. 1.145> Te Persae cecinere magi, te sensit Etruscus
<clavd. hon. iv cos. 1.146> Augur et inspectis Babylonius horruit astris,
<clavd. hon. iv cos. 1.147> Chaldaei stupuere senes Cumanaque rursus
<clavd. hon. iv cos. 1.148> Intonuit rupes, rabidae delubra Sibyllae.
<clavd. hon. iv cos. 1.149> Nec te progenitum Cybeleius aere sonoro
<clavd. hon. iv cos. 1.150> Lustrauit Corybas: exercitus undique fulgens
<clavd. hon. iv cos. 1.151> Adstitit; ambitur signis augustior infans,
<clavd. hon. iv cos. 1.152> Sentit adorantes galeas, redditque ferocem
<clavd. hon. iv cos. 1.153> Vagitum lituus. Vitam tibi contulit idem
<clavd. hon. iv cos. 1.154> Imperiumque dies; inter cunabula consul
<clavd. hon. iv cos. 1.155> Proueheris, signas posito modo nomine fastos
<clavd. hon. iv cos. 1.156> Donaturque tibi, qui te produxerat, annus.
<clavd. hon. iv cos. 1.157> Ipsa Quirinali paruum te cinxit amictu
<clavd. hon. iv cos. 1.158> Mater et ad primas docuit reptare curules.
<clavd. hon. iv cos. 1.159> Vberibus sanctis immortalique dearum
<clavd. hon. iv cos. 1.160> Crescis adoratus gremio: tibi saepe Diana
<clavd. hon. iv cos. 1.161> Maenalios arcus uenatricesque pharetras
<clavd. hon. iv cos. 1.162> Suspendit, puerile decus; tu saepe Mineruae
<clavd. hon. iv cos. 1.163> Lusisti clipeo fuluamque impune pererrans
<clavd. hon. iv cos. 1.164> Aegida tractasti blandos interritus angues;
<clavd. hon. iv cos. 1.165> Saepe tuas etiam iam tum gaudente marito
<clavd. hon. iv cos. 1.166> Velauit regina comas festinaque uoti
<clavd. hon. iv cos. 1.167> Praesumptum diadema dedit, tum lenibus ulnis
<clavd. hon. iv cos. 1.168> Sustulit et magno porrexit ad oscula patri.
<clavd. hon. iv cos. 1.169> Nec dilatus honos: mutatur principe Caesar;
<clavd. hon. iv cos. 1.170> Protinus aequaris fratri. Non certius umquam
<clavd. hon. iv cos. 1.171> Hortati superi, nullis praesentior aether
<clavd. hon. iv cos. 1.172> Adfuit ominibus. tenebris inuoluerat atra
<clavd. hon. iv cos. 1.173> Lumen hiems densosque Notus collegerat imbres.
<clavd. hon. iv cos. 1.174> Sed mox, cum solita miles te uoce leuasset,
<clavd. hon. iv cos. 1.175> Nubila dissoluit Phoebus pariterque dabantur
<clavd. hon. iv cos. 1.176> Sceptra tibi mundoque dies: caligine liber
<clavd. hon. iv cos. 1.177> Bosphorus aduersam patitur Calchedona cerni.
<clavd. hon. iv cos. 1.178> Nec tantum uicina nitent, sed tota repulsis
<clavd. hon. iv cos. 1.179> Nubibus exuitur Thrace, Pangaea renident
<clavd. hon. iv cos. 1.180> Insuetosque palus radios Maeotia uibrat.
<clavd. hon. iv cos. 1.181> Nec Boreas nimbos aut sol ardentior egit: 
<clavd. hon. iv cos. 1.182> Imperii lux illa fuit; praesagus obibat
<clavd. hon. iv cos. 1.183> Cuncta nitor risitque tuo natura sereno.
<clavd. hon. iv cos. 1.184> Visa etiam medio populis mirantibus audax
<clavd. hon. iv cos. 1.185> Stella die, dubitanda nihil nec crine retuso
<clavd. hon. iv cos. 1.186> Languida, sed quantus numeratur nocte Bootes,
<clavd. hon. iv cos. 1.187> Emicuitque plagis alieni temporis hospes
<clavd. hon. iv cos. 1.188> Ignis et agnosci potuit, cum luna lateret:
<clavd. hon. iv cos. 1.189> Siue parens Augusta fuit, seu forte reluxit
<clavd. hon. iv cos. 1.190> Diui sidus aui, seu te properantibus astris
<clavd. hon. iv cos. 1.191> Cernere sol patiens caelum commune remisit.
<clavd. hon. iv cos. 1.192> Apparet quid signa ferant. uentura potestas
<clavd. hon. iv cos. 1.193> Claruit Ascanio, subita cum luce comarum
<clavd. hon. iv cos. 1.194> Innocuus flagraret apex Phrygioque uolutus
<clavd. hon. iv cos. 1.195> Vertice fatalis redimiret tempora candor.
<clavd. hon. iv cos. 1.196> At tua caelestes illustrant omina flammae.
<clavd. hon. iv cos. 1.197> Talis ab Idaeis primaeuus Iuppiter antris
<clavd. hon. iv cos. 1.198> Possessi stetit arce poli famulosque recepit
<clavd. hon. iv cos. 1.199> Natura tradente deos; lanugine nondum
<clavd. hon. iv cos. 1.200> Vernabant uultus nec adhuc per colla fluebant
<clavd. hon. iv cos. 1.201> Moturae conuexa comae; tum scindere nubes
<clavd. hon. iv cos. 1.202> Discebat fulmenque rudi torquere lacerto.
<clavd. hon. iv cos. 1.203> Laetior augurio genitor natisque superbus
<clavd. hon. iv cos. 1.204> Iam paribus duplici fultus consorte redibat
<clavd. hon. iv cos. 1.205> Splendebatque pio complexus pignora curru.
<clavd. hon. iv cos. 1.206> Haud aliter summo gemini cum patre Lacones,
<clavd. hon. iv cos. 1.207> Progenies Ledaea, sedent: in utroque relucet
<clavd. hon. iv cos. 1.208> Frater, utroque soror; simili chlamys effluit auro;
<clavd. hon. iv cos. 1.209> Stellati pariter crines. iuuat ipse Tonantem
<clavd. hon. iv cos. 1.210> Error et ambiguae placet ignorantia matri;
<clavd. hon. iv cos. 1.211> Eurotas proprios discernere nescit alumnos.
<clavd. hon. iv cos. 1.212> Vt domus excepit reduces, ibi talia tecum
<clavd. hon. iv cos. 1.213> Pro rerum stabili fertur dicione locutus:
<clavd. hon. iv cos. 1.214>"Si tibi Parthorum solium Fortuna dedisset,
<clavd. hon. iv cos. 1.215> Care puer, terrisque procul uenerandus Eois
<clavd. hon. iv cos. 1.216> Barbarus Arsacio consurgeret ore tiaras:
<clavd. hon. iv cos. 1.217> Sufficeret sublime genus luxuque fluentem
<clavd. hon. iv cos. 1.218> Deside nobilitas posset te sola tueri.
<clavd. hon. iv cos. 1.219> Altera Romanae longe rectoribus aulae
<clavd. hon. iv cos. 1.220> Condicio. uirtute decet, non sanguine niti.
<clavd. hon. iv cos. 1.221> Maior et utilior fato coniuncta potenti,
<clavd. hon. iv cos. 1.222> Vile latens uirtus. quid enim? submersa tenebris
<clavd. hon. iv cos. 1.223> Proderit obscuro ueluti sine remige puppis
<clavd. hon. iv cos. 1.224> Vel lyra quae reticet uel qui non tenditur arcus.
<clavd. hon. iv cos. 1.225>"Hanc tamen haud quisquam, qui non agnouerit ante 
<clavd. hon. iv cos. 1.226> Semet et incertos animi placauerit aestus,
<clavd. hon. iv cos. 1.227> Inueniet; longis illuc ambagibus itur.
<clavd. hon. iv cos. 1.228> Disce orbi, quod quisque sibi. cum conderet artus
<clavd. hon. iv cos. 1.229> Nostros, aetheriis miscens terrena, Prometheus,
<clavd. hon. iv cos. 1.230> Sinceram patri mentem furatus Olympo
<clavd. hon. iv cos. 1.231> Continuit claustris indignantemque reuinxit
<clavd. hon. iv cos. 1.232> Et, cum non aliter possent mortalia fingi,
<clavd. hon. iv cos. 1.233> Adiunxit geminas. illae cum corpore lapsae
<clavd. hon. iv cos. 1.234> Intereunt, haec sola manet bustoque superstes
<clavd. hon. iv cos. 1.235> Euolat. hanc alta capitis fundauit in arce
<clavd. hon. iv cos. 1.236> Mandatricem operum prospecturamque labori;
<clavd. hon. iv cos. 1.237> Illas inferius collo praeceptaque summae
<clavd. hon. iv cos. 1.238> Passuras dominae digna statione locauit.
<clavd. hon. iv cos. 1.239> Quippe opifex ueritus confundere sacra profanis
<clavd. hon. iv cos. 1.240> Distribuit partes animae sedesque remouit.
<clavd. hon. iv cos. 1.241> Iram sanguinei regio sub pectore cordis
<clavd. hon. iv cos. 1.242> Protegit imbutam flammis auidamque nocendi
<clavd. hon. iv cos. 1.243> Praecipitemque sui. rabie succensa tumescit,
<clavd. hon. iv cos. 1.244> Contrahitur tepefacta metu. cumque omnia secum
<clavd. hon. iv cos. 1.245> Duceret et requiem membris uesana negaret,
<clavd. hon. iv cos. 1.246> Inuenit pulmonis opem madidumque furenti
<clavd. hon. iv cos. 1.247> Praebuit, ut tumidae ruerent in mollia fibrae.
<clavd. hon. iv cos. 1.248> At sibi cuncta petens, nil collatura cupido
<clavd. hon. iv cos. 1.249> In iecur et tractus imos compulsa recessit,
<clavd. hon. iv cos. 1.250> Quae, uelut immanis reserat dum belua rictus,
<clavd. hon. iv cos. 1.251> Expleri pascique nequit: nunc uerbere curas
<clavd. hon. iv cos. 1.252> Torquet auaritiae, stimulis nunc flagrat amorum,
<clavd. hon. iv cos. 1.253> Nunc gaudet, nunc maesta dolet satiataque rursus
<clavd. hon. iv cos. 1.254> Exoritur caesaque redit pollentius hydra.
<clavd. hon. iv cos. 1.255>"Hos igitur potuit si quis sedare tumultus,
<clavd. hon. iv cos. 1.256> Inconcussa dabit purae sacraria menti.
<clavd. hon. iv cos. 1.257> Tu licet extremos late dominere per Indos,
<clavd. hon. iv cos. 1.258> Te Medus, te mollis Arabs, te Seres adorent:
<clavd. hon. iv cos. 1.259> Si metuis, si praua cupis, si duceris ira,
<clavd. hon. iv cos. 1.260> Seruitii patiere iugum; tolerabis iniquas
<clavd. hon. iv cos. 1.261> Interius leges. tunc omnia iure tenebis,
<clavd. hon. iv cos. 1.262> Cum poteris rex esse tui. procliuior usus
<clavd. hon. iv cos. 1.263> In peiora datur suadetque licentia luxum
<clavd. hon. iv cos. 1.264> Illecebrisque effrena fauet. tum uiuere caste
<clavd. hon. iv cos. 1.265> Asperius, cum prompta Venus; tum durius irae
<clavd. hon. iv cos. 1.266> Consulitur, cum poena patet. sed comprime motus
<clavd. hon. iv cos. 1.267> Nec tibi quid liceat, sed quid fecisse decebit
<clavd. hon. iv cos. 1.268> Occurrat, mentemque domet respectus honesti.
<clavd. hon. iv cos. 1.269>"Hoc te praeterea crebro sermone monebo,
<clavd. hon. iv cos. 1.270> Vt te totius medio telluris in ore
<clavd. hon. iv cos. 1.271> Viuere cognoscas, cunctis tua gentibus esse
<clavd. hon. iv cos. 1.272> Facta palam nec posse dari regalibus usquam
<clavd. hon. iv cos. 1.273> Secretum uitiis; nam lux altissima fati
<clavd. hon. iv cos. 1.274> Occultum nihil esse sinit, latebrasque per omnes
<clavd. hon. iv cos. 1.275> Intrat et abstrusos explorat fama recessus.
<clavd. hon. iv cos. 1.276>"Sis pius in primis; nam cum uincamur in omni
<clavd. hon. iv cos. 1.277> Munere, sola deos aequat clementia nobis.
<clavd. hon. iv cos. 1.278> Neu dubie suspectus agas neu falsus amicis
<clavd. hon. iv cos. 1.279> Rumorumue auidus: qui talia curat, inanes
<clavd. hon. iv cos. 1.280> Horrebit strepitus nulla non anxius hora.
<clavd. hon. iv cos. 1.281> Non sic excubiae, non circumstantia pila
<clavd. hon. iv cos. 1.282> Quam tutatur amor. non extorquebis amari;
<clavd. hon. iv cos. 1.283> Hoc alterna fides, hoc simplex gratia donat.
<clavd. hon. iv cos. 1.284> Nonne uides, operum quod se pulcherrimus ipse
<clavd. hon. iv cos. 1.285> Mundus amore liget, nec ui conexa per aeuum
<clavd. hon. iv cos. 1.286> Conspirent elementa sibi? quod limite Phoebus
<clavd. hon. iv cos. 1.287> Contentus medio, contentus litore pontus
<clavd. hon. iv cos. 1.288> Et, qui perpetuo terras ambitque uehitque,
<clavd. hon. iv cos. 1.289> Nec premat incumbens oneri nec cesserit aer?
<clavd. hon. iv cos. 1.290> Qui terret, plus ipse timet; sors ista tyrannis
<clavd. hon. iv cos. 1.291> Conuenit; inuideant claris fortesque trucident,
<clavd. hon. iv cos. 1.292> Muniti gladiis uiuant saeptique uenenis,
<clavd. hon. iv cos. 1.293> Ancipites habeant arces trepidique minentur:
<clavd. hon. iv cos. 1.294> Tu ciuem patremque geras, tu consule cunctis,
<clavd. hon. iv cos. 1.295> Non tibi, nec tua te moueant, sed publica uota.
<clavd. hon. iv cos. 1.296>"In commune iubes si quid censesque tenendum,
<clavd. hon. iv cos. 1.297> Primus iussa subi: tunc obseruantior aequi
<clavd. hon. iv cos. 1.298> Fit populus nec ferre negat, cum uiderit ipsum
<clavd. hon. iv cos. 1.299> Auctorem parere sibi. componitur orbis
<clavd. hon. iv cos. 1.300> Regis ad exemplum, nec sic inflectere sensus
<clavd. hon. iv cos. 1.301> Humanos edicta ualent quam uita regentis:
<clavd. hon. iv cos. 1.302> Mobile mutatur semper cum principe uulgus.
<clavd. hon. iv cos. 1.303>"His tamen effectis neu fastidire minores
<clavd. hon. iv cos. 1.304> Neu pete praescriptos homini transcendere fines.
<clavd. hon. iv cos. 1.305> Inquinat egregios adiuncta superbia mores.
<clavd. hon. iv cos. 1.306> Non tibi tradidimus dociles seruire Sabaeos,
<clavd. hon. iv cos. 1.307> Armeniae dominum non te praefecimus orae,
<clavd. hon. iv cos. 1.308> Nec damus Assyriam, tenuit quam femina, gentem.
<clavd. hon. iv cos. 1.309> Romani, qui cuncta diu rexere, regendi,
<clavd. hon. iv cos. 1.310> Qui nec Tarquinii fastus nec iura tulere
<clavd. hon. iv cos. 1.311> Caesaris. annales ueterum delicta loquuntur:
<clavd. hon. iv cos. 1.312> Haerebunt maculae quis non per saecula damnat
<clavd. hon. iv cos. 1.313> Caesareae portenta domus? quem dira Neronis
<clavd. hon. iv cos. 1.314> Funera, quem rupes Caprearum taetra latebit
<clavd. hon. iv cos. 1.315> Incesto possessa seni? uictura feretur
<clavd. hon. iv cos. 1.316> Gloria Traiani, non tam quod Tigride uicto
<clavd. hon. iv cos. 1.317> Nostra triumphati fuerint prouincia Parthi,
<clavd. hon. iv cos. 1.318> Alta quod inuectus fractis Capitolia Dacis,
<clavd. hon. iv cos. 1.319> Quam patriae quod mitis erat. ne desine tales,
<clavd. hon. iv cos. 1.320> Nate, sequi. "Si bella canant, prius agmina duris
<clavd. hon. iv cos. 1.321> Exerce studiis et saeuo praestrue Marti.
<clavd. hon. iv cos. 1.322> Non brumae requies, non hibernacula segnes
<clavd. hon. iv cos. 1.323> Eneruent torpore manus. ponenda salubri
<clavd. hon. iv cos. 1.324> Castra loco; praebenda uigil custodia uallo.
<clavd. hon. iv cos. 1.325> Disce, ubi denseri cuneos, ubi cornua tendi
<clavd. hon. iv cos. 1.326> Aequius aut iterum flecti; quae montibus aptae,
<clavd. hon. iv cos. 1.327> Quae campis acies, quae fraudi commoda uallis,
<clavd. hon. iv cos. 1.328> Quae uia difficilis. fidit si moenibus hostis,
<clavd. hon. iv cos. 1.329> Tum tibi murali libretur machina pulsu;
<clavd. hon. iv cos. 1.330> Saxa rota; praeceps aries protectaque portas
<clavd. hon. iv cos. 1.331> Testudo feriat; ruat emersura iuuentus
<clavd. hon. iv cos. 1.332> Effossi per operta soli. si longa moretur
<clavd. hon. iv cos. 1.333> Obsidio, tum uota caue secura remittas
<clavd. hon. iv cos. 1.334> Inclusumue putes; multis damnosa fuere
<clavd. hon. iv cos. 1.335> Gaudia; dispersi pereunt somnoue soluti;
<clavd. hon. iv cos. 1.336> Saepius incautae nocuit uictoria turbae.
<clavd. hon. iv cos. 1.337> Neu tibi regificis tentoria larga redundent
<clavd. hon. iv cos. 1.338> Deliciis, neue imbelles ad signa ministros
<clavd. hon. iv cos. 1.339> Luxuries armata trahat. neu flantibus Austris
<clavd. hon. iv cos. 1.340> Neu pluuiis cedas, neu defensura calorem
<clavd. hon. iv cos. 1.341> Aurea summoueant rapidos umbracula soles.
<clavd. hon. iv cos. 1.342> Inuentis utere cibis. solabere partes
<clavd. hon. iv cos. 1.343> Aequali sudore tuas: si collis iniquus,
<clavd. hon. iv cos. 1.344> Primus ini; siluam si caedere prouocat usus,
<clavd. hon. iv cos. 1.345> Sumpta ne pudeat quercum strauisse bipenni.
<clavd. hon. iv cos. 1.346> Calcatur si pigra palus, tuus ante profundum
<clavd. hon. iv cos. 1.347> Pertemptet sonipes. fluuios tu protere cursu
<clavd. hon. iv cos. 1.348> Haerentes glacie, liquidos tu scinde natatu.
<clavd. hon. iv cos. 1.349> Nunc eques in medias equitum te consere turmas;
<clavd. hon. iv cos. 1.350> Nunc pedes adsistas pediti. tum promptius ibunt
<clavd. hon. iv cos. 1.351> Te socio, tum conspicuus gratusque geretur
<clavd. hon. iv cos. 1.352> Sub te teste labor." Dicturum plura parentem
<clavd. hon. iv cos. 1.353> Voce subis: "equidem, faueant modo numina coeptis
<clavd. hon. iv cos. 1.354> Haec effecta dabo, nec me fratrique tibique
<clavd. hon. iv cos. 1.355> Dissimilem populi commissaque regna uidebunt.
<clavd. hon. iv cos. 1.356> Sed cur non potius, uerbis quae disseris, usu
<clavd. hon. iv cos. 1.357> Experior? gelidas certe nunc tendis in Alpes.
<clavd. hon. iv cos. 1.358> Duc tecum comitem; figant sine nostra tyrannum
<clavd. hon. iv cos. 1.359> Spicula; pallescat nostro sine barbarus arcu.
<clavd. hon. iv cos. 1.360> Italiamne feram furiis praedonis acerbi
<clavd. hon. iv cos. 1.361> Subiectam? patiar Romam seruire clienti?
<clavd. hon. iv cos. 1.362> Vsque adeone puer? nec me polluta potestas
<clavd. hon. iv cos. 1.363> Nec pia cognati tanget uindicta cruoris?
<clavd. hon. iv cos. 1.364> Per strages equitare libet. da protinus arma.
<clavd. hon. iv cos. 1.365> Cur annos obicis? pugnae cur arguor impar?
<clavd. hon. iv cos. 1.366> Aequalis mihi Pyrrhus erat, cum Pergama solus
<clavd. hon. iv cos. 1.367> Verteret et patri non degeneraret Achilli.
<clavd. hon. iv cos. 1.368> Denique si princeps castris haerere nequibo,
<clavd. hon. iv cos. 1.369> Vel miles ueniam." Delibat dulcia nati
<clavd. hon. iv cos. 1.370> Oscula miratusque refert: "laudanda petisti;
<clavd. hon. iv cos. 1.371> Sed festinus amor. ueniet robustior aetas;
<clavd. hon. iv cos. 1.372> Ne propera. necdum decimas emensus aristas
<clavd. hon. iv cos. 1.373> Adgrederis metuenda uiris: uestigia magnae
<clavd. hon. iv cos. 1.374> Indolis agnosco. fertur Pellaeus, Eoum
<clavd. hon. iv cos. 1.375> Qui domuit Porum, cum prospera saepe Philippi
<clavd. hon. iv cos. 1.376> Audiret, laetos inter fleuisse sodales
<clavd. hon. iv cos. 1.377> Nil sibi uincendum patris uirtute relinqui.
<clavd. hon. iv cos. 1.378> Hos uideo motus. fas sit promittere patri:
<clavd. hon. iv cos. 1.379> Tantus eris. nostro nec debes regna fauori,
<clavd. hon. iv cos. 1.380> Quae tibi iam natura dedit. sic mollibus olim
<clavd. hon. iv cos. 1.381> Stridula ducturum pratis examina regem
<clavd. hon. iv cos. 1.382> Nascentem uenerantur apes et publica mellis
<clavd. hon. iv cos. 1.383> Iura petunt traduntque fauos; sic pascua paruus
<clavd. hon. iv cos. 1.384> Vindicat et necdum firmatis cornibus audax
<clavd. hon. iv cos. 1.385> Iam regit armentum uitulus. sed proelia differ
<clavd. hon. iv cos. 1.386> In iuuenem patiensque meum cum fratre tuere
<clavd. hon. iv cos. 1.387> Me bellante locum. uos impacatus Araxes,
<clavd. hon. iv cos. 1.388> Vos celer Euphrates timeat, sit Nilus ubique
<clavd. hon. iv cos. 1.389> Vester et emisso quidquid sol imbuit ortu.
<clavd. hon. iv cos. 1.390> Si pateant Alpes, habeat si causa secundos
<clavd. hon. iv cos. 1.391> Iustior euentus, aderis partesque receptas
<clavd. hon. iv cos. 1.392> Suscipies, animosa tuas ut Gallia leges
<clavd. hon. iv cos. 1.393> Audiat et nostros aequus modereris Hiberos.
<clavd. hon. iv cos. 1.394> Tunc ego securus fati laetusque laborum
<clavd. hon. iv cos. 1.395> Discedam, uobis utrumque regentibus axem
<clavd. hon. iv cos. 1.396>"Interea Musis animus, dum mollior, instet
<clavd. hon. iv cos. 1.397> Et quae mox imitere legat; nec desinat umquam
<clavd. hon. iv cos. 1.398> Tecum Graia loqui, tecum Romana uetustas.
<clavd. hon. iv cos. 1.399> Antiquos euolue duces, adsuesce futurae
<clavd. hon. iv cos. 1.400> Militiae, Latium retro te confer in aeuum.
<clavd. hon. iv cos. 1.401> Libertas quaesita placet? mirabere Brutum.
<clavd. hon. iv cos. 1.402> Perfidiam damnas? Metti satiabere poenis.
<clavd. hon. iv cos. 1.403> Triste rigor nimius? Torquati despice mores.
<clavd. hon. iv cos. 1.404> Mors impensa bonum? Decios uenerare ruentes.
<clavd. hon. iv cos. 1.405> Vel solus quid fortis agat, te ponte soluto
<clavd. hon. iv cos. 1.406> Oppositus Cocles, Muci te flamma docebit;
<clavd. hon. iv cos. 1.407> Quid mora perfringat, Fabius; quid rebus in artis
<clavd. hon. iv cos. 1.408> Dux gerat, ostendet Gallorum strage Camillus.
<clavd. hon. iv cos. 1.409> Discitur hinc nullos meritis obsistere casus:
<clavd. hon. iv cos. 1.410> Prorogat aeternam feritas tibi Punica famam,
<clavd. hon. iv cos. 1.411> Regule; successus superant aduersa Catonis.
<clavd. hon. iv cos. 1.412> Discitur hinc quantum paupertas sobria possit:
<clavd. hon. iv cos. 1.413> Pauper erat Curius, reges cum uinceret armis
<clavd. hon. iv cos. 1.414> Pauper Fabricius, Pyrrhi cum sperneret aurum;
<clavd. hon. iv cos. 1.415> Sordida dictator flexit Serranus aratra:
<clavd. hon. iv cos. 1.416> Lustratae lictore casae fascesque salignis
<clavd. hon. iv cos. 1.417> Postibus affixi; collectae consule messes
<clavd. hon. iv cos. 1.418> Et sulcata diu trabeato rura colono."
<clavd. hon. iv cos. 1.419> Haec genitor praecepta dabat: uelut ille carinae
<clavd. hon. iv cos. 1.420> Longaeuus rector, uariis quem saepe procellis
<clavd. hon. iv cos. 1.421> Explorauit hiems, ponto iam fessus et annis
<clavd. hon. iv cos. 1.422> Aequoreas alni nato commendat habenas
<clavd. hon. iv cos. 1.423> Et casus artesque docet: quo dextra regatur
<clavd. hon. iv cos. 1.424> Sidere; quo fluctus possit moderamine falli;
<clavd. hon. iv cos. 1.425> Quae nota nimborum; quae fraus infida sereni;
<clavd. hon. iv cos. 1.426> Quid sol occiduus prodat; quo saucia uento
<clavd. hon. iv cos. 1.427> Decolor iratos attollat Cynthia uultus.
<clavd. hon. iv cos. 1.428> Aspice nunc, quacumque micas, seu circulus Austri,
<clavd. hon. iv cos. 1.429> Magne parens, gelidi seu te meruere Triones,
<clavd. hon. iv cos. 1.430> Aspice: completur uotum. iam natus adaequat
<clavd. hon. iv cos. 1.431> Te meritis et, quod magis est optabile, uincit
<clavd. hon. iv cos. 1.432> Subnixus Stilichone tuo, quem fratribus ipse
<clavd. hon. iv cos. 1.433> Discedens clipeum defensoremque dedisti.
<clavd. hon. iv cos. 1.434> Pro nobis nihil ille pati nullumque recusat
<clavd. hon. iv cos. 1.435> Discrimen temptare sui, non dura uiarum,
<clavd. hon. iv cos. 1.436> Non incerta maris, Libyae squalentis harenas
<clavd. hon. iv cos. 1.437> Audebit superare pedes madidaque cadente
<clavd. hon. iv cos. 1.438> Pleiade Gaetulas intrabit nauita Syrtes.
<clavd. hon. iv cos. 1.439> Hunc tamen in primis populos lenire feroces
<clavd. hon. iv cos. 1.440> Et Rhenum pacare iubes. uolat ille citatis
<clavd. hon. iv cos. 1.441> Vectus equis nullaque latus stipante caterua,
<clavd. hon. iv cos. 1.442> Aspera nubiferas qua Raetia porrigit Alpes,
<clavd. hon. iv cos. 1.443> Pergit et hostiles (tanta est fiducia) ripas
<clavd. hon. iv cos. 1.444> Incomitatus adit. totum properare per amnem
<clavd. hon. iv cos. 1.445> Attonitos reges humili ceruice uideres.
<clavd. hon. iv cos. 1.446> Ante ducem nostrum flauam sparsere Sygambri
<clavd. hon. iv cos. 1.447> Caesariem pauidoque orantes murmure Franci
<clavd. hon. iv cos. 1.448> Procubuere solo: iuratur Honorius absens
<clavd. hon. iv cos. 1.449> Imploratque tuum supplex Alamannia nomen.
<clavd. hon. iv cos. 1.450> Bastarnae uenere truces, uenit accola siluae
<clavd. hon. iv cos. 1.451> Bructerus Hercyniae latisque paludibus exit
<clavd. hon. iv cos. 1.452> Cimber et ingentes Albim liquere Cherusci.
<clavd. hon. iv cos. 1.453> Accipit ille preces uarias tardeque rogatus
<clavd. hon. iv cos. 1.454> Adnuit et magno pacem pro munere donat.
<clavd. hon. iv cos. 1.455> Nobilitant ueteres Germanica foedera Drusos,
<clavd. hon. iv cos. 1.456> Marte sed ancipiti, sed multis cladibus empta-
<clavd. hon. iv cos. 1.457> Quis uictum meminit sola formidine Rhenum?
<clavd. hon. iv cos. 1.458> Quod longis alii bellis potuere mereri,
<clavd. hon. iv cos. 1.459> Hoc tibi dat Stilichonis iter. Post otia Galli
<clavd. hon. iv cos. 1.460> Limitis hortaris Graias fulcire ruinas.
<clavd. hon. iv cos. 1.461> Ionium tegitur uelis uentique laborant
<clavd. hon. iv cos. 1.462> Tot curuare sinus seruaturasque Corinthum
<clavd. hon. iv cos. 1.463> Prosequitur facili Neptunus gurgite classes,
<clavd. hon. iv cos. 1.464> Et puer, Isthmiaci iam pridem litoris exul,
<clavd. hon. iv cos. 1.465> Secura repetit portus cum matre Palaemon.
<clavd. hon. iv cos. 1.466> Plaustra cruore natant: metitur pellita iuuentus:
<clavd. hon. iv cos. 1.467> Pars morbo, pars ense perit. non lustra Lycaei,
<clavd. hon. iv cos. 1.468> Non Erymantheae iam copia sufficit umbrae
<clavd. hon. iv cos. 1.469> Innumeris exusta rogis, nudataque ferro
<clavd. hon. iv cos. 1.470> Sic flagrasse suas laetantur Maenala siluas.
<clavd. hon. iv cos. 1.471> Excutiat cineres Ephyre, Spartanus et Arcas
<clavd. hon. iv cos. 1.472> Tutior exsanguis pedibus proculcet aceruos
<clavd. hon. iv cos. 1.473> Fessaque pensatis respiret Graecia poenis!
<clavd. hon. iv cos. 1.474> Gens, qua non Scythicos diffusior ulla Triones
<clavd. hon. iv cos. 1.475> Incoluit, cui paruus Athos angustaque Thrace,
<clavd. hon. iv cos. 1.476> Cum transiret, erat, per te uiresque tuorum
<clavd. hon. iv cos. 1.477> Fracta ducum lugetque sibi iam rara superstes,
<clavd. hon. iv cos. 1.478> Et, quorum turbae spatium uix praebuit orbis,
<clavd. hon. iv cos. 1.479> Vno colle latent. sitiens inclusaque uallo
<clavd. hon. iv cos. 1.480> Ereptas quaesiuit aquas, quas hostibus ante
<clavd. hon. iv cos. 1.481> Contiguas alio Stilicho deflexerat actu
<clavd. hon. iv cos. 1.482> Mirantemque nouas ignota per auia ualles
<clavd. hon. iv cos. 1.483> Iusserat auerso fluuium migrare meatu.
<clavd. hon. iv cos. 1.484> Obuia quid mirum uinci, cum barbarus ultro
<clavd. hon. iv cos. 1.485> Iam cupiat seruire tibi? tua Sarmata discors
<clavd. hon. iv cos. 1.486> Sacramenta petit; proiecta pelle Gelonus
<clavd. hon. iv cos. 1.487> Militat; in Latios ritus transistis Alani.
<clavd. hon. iv cos. 1.488> Vt fortes in Marte uiros animisque paratos,
<clavd. hon. iv cos. 1.489> Sic iustos in pace legis longumque tueris
<clavd. hon. iv cos. 1.490> Electos crebris nec succedentibus urges.
<clavd. hon. iv cos. 1.491> Iudicibus notis regimur, fruimurque quietis
<clavd. hon. iv cos. 1.492> Militiaeque bonis, ceu bellatore Quirino,
<clavd. hon. iv cos. 1.493> Ceu placido moderante Numa. non imminet ensis,
<clavd. hon. iv cos. 1.494> Nullae nobilium caedes; non crimina uulgo
<clavd. hon. iv cos. 1.495> Texuntur; patria maestus non truditur exul;
<clavd. hon. iv cos. 1.496> Impia continui cessant augmenta tributi;
<clavd. hon. iv cos. 1.497> Non infelices tabulae; non hasta refixas
<clavd. hon. iv cos. 1.498> Vendit opes; auida sector non uoce citatur,
<clavd. hon. iv cos. 1.499> Nec tua priuatis crescunt aeraria damnis.
<clavd. hon. iv cos. 1.500> Munificus largi, sed non et prodigus, auri
<clavd. hon. iv cos. 1.501> Perdurat non empta fides nec pectora merces
<clavd. hon. iv cos. 1.502> Adligat; ipsa suo pro pignore castra laborant;
<clavd. hon. iv cos. 1.503> Te miles nutritor amat. Quae denique Romae
<clavd. hon. iv cos. 1.504> Cura tibi! quam fixa manet reuerentia patrum!
<clavd. hon. iv cos. 1.505> Firmatur senium iuris priscamque resumunt
<clavd. hon. iv cos. 1.506> Canitiem leges emendanturque uetustae
<clavd. hon. iv cos. 1.507> Acceduntque nouae. talem sensere Solonem
<clavd. hon. iv cos. 1.508> Res Pandioniae; sic armipotens Lacedaemon
<clavd. hon. iv cos. 1.509> Despexit muros rigido munita Lycurgo.
<clavd. hon. iv cos. 1.510> Quae sub te uel causa breuis uel iudicis error
<clavd. hon. iv cos. 1.511> Neglegitur? dubiis quis litibus addere finem
<clavd. hon. iv cos. 1.512> Iustior et mersum latebris educere uerum?
<clavd. hon. iv cos. 1.513> Quae pietas quantusque rigor tranquillaque magni
<clavd. hon. iv cos. 1.514> Vis animi nulloque leuis terrore moueri
<clavd. hon. iv cos. 1.515> Nec noua mirari facilis! quam docta facultas
<clavd. hon. iv cos. 1.516> Ingenii linguaeque modus! responsa uerentur
<clavd. hon. iv cos. 1.517> Legati, grauibusque latet sub moribus aetas.
<clavd. hon. iv cos. 1.518> Quantus in ore pater radiat! quam torua uoluptas
<clavd. hon. iv cos. 1.519> Frontis et augusti maiestas grata pudoris!
<clavd. hon. iv cos. 1.520> Iam patrias imples galeas; iam cornus auita
<clavd. hon. iv cos. 1.521> Temptatur uibranda tibi; promittitur ingens
<clavd. hon. iv cos. 1.522> Dextra rudimentis Romanaque uota moratur.
<clavd. hon. iv cos. 1.523> Quis decor, incedis quotiens clipeatus et auro
<clavd. hon. iv cos. 1.524> Squameus et rutilus cristis et casside maior!
<clavd. hon. iv cos. 1.525> Sic, cum Threicia primum sudaret in hasta,
<clavd. hon. iv cos. 1.526> Flumina lauerunt puerum Rhodopeia Martem.
<clavd. hon. iv cos. 1.527> Quae uires iaculis uel, cum Gortynia tendis
<clavd. hon. iv cos. 1.528> Spicula, quam felix arcus certique petitor
<clavd. hon. iv cos. 1.529> Vulneris et iussum mentiri nescius ictum!
<clavd. hon. iv cos. 1.530> Scis, quo more Cydon, qua dirigat arte sagittas
<clavd. hon. iv cos. 1.531> Armenius, refugo quae sit fiducia Partho:
<clavd. hon. iv cos. 1.532> Sic Amphioniae pulcher sudore palaestrae
<clavd. hon. iv cos. 1.533> Alcides pharetras Dircaeaque tela solebat
<clavd. hon. iv cos. 1.534> Praetemptare feris olim domitura Gigantes
<clavd. hon. iv cos. 1.535> Et pacem latura polo, semperque cruentus
<clavd. hon. iv cos. 1.536> Ibat et Alcmenae praedam referebat ouanti;
<clavd. hon. iv cos. 1.537> Caeruleus tali prostratus Apolline Python
<clavd. hon. iv cos. 1.538> Implicuit fractis moritura uolumina siluis.
<clavd. hon. iv cos. 1.539> Cum uectaris equo simulacraque Martia ludis,
<clavd. hon. iv cos. 1.540> Quis mollis sinuare fugas, quis tendere contum
<clavd. hon. iv cos. 1.541> Acrior aut subitos melior flexisse recursus?
<clavd. hon. iv cos. 1.542> Non te Massagetae, non gens exercita campo
<clavd. hon. iv cos. 1.543> Thessala, non ipsi poterunt aequare bimembres;
<clavd. hon. iv cos. 1.544> Vix comites alae, uix te suspensa sequuntur
<clavd. hon. iv cos. 1.545> Agmina feruentesque tument post terga dracones.
<clavd. hon. iv cos. 1.546> Vtque tuis primum sonipes calcaribus arsit,
<clavd. hon. iv cos. 1.547> Ignescunt patulae nares, non sentit harenas
<clavd. hon. iv cos. 1.548> Vngula discussaeque iubae sparguntur in armos;
<clavd. hon. iv cos. 1.549> Turbantur phalerae, spumosis morsibus aurum
<clavd. hon. iv cos. 1.550> Fumat, anhelantes exundant sanguine gemmae.
<clavd. hon. iv cos. 1.551> Ipse labor puluisque decet confusaque motu
<clavd. hon. iv cos. 1.552> Caesaries; uestis radiato murice solem
<clavd. hon. iv cos. 1.553> Combibit, ingesto crispatur purpura uento.
<clavd. hon. iv cos. 1.554> Si dominus legeretur equis, tua posceret ultro
<clavd. hon. iv cos. 1.555> Verbera Nereidum stabulis nutritus Arion
<clavd. hon. iv cos. 1.556> Seruiretque tuis contempto Castore frenis 
<clavd. hon. iv cos. 1.557> Cyllarus et flauum Xanthus spreuisset Achillem.
<clavd. hon. iv cos. 1.558> Ipse tibi famulas praeberet Pegasus alas
<clavd. hon. iv cos. 1.559> Portaretque libens melioraque pondera passus
<clavd. hon. iv cos. 1.560> Bellerophonteas indignaretur habenas.
<clavd. hon. iv cos. 1.561> Quin etiam uelox Aurorae nuntius Aethon,
<clavd. hon. iv cos. 1.562> Qui fugat hinnitu stellas roseoque domatur
<clavd. hon. iv cos. 1.563> Lucifero, quotiens equitem te cernit ab astris,
<clavd. hon. iv cos. 1.564> Inuidet inque tuis mauult spumare lupatis.
<clavd. hon. iv cos. 1.565> Nunc quoque quos habitus, quantae miracula pompae
<clavd. hon. iv cos. 1.566> Vidimus, Ausonio cum iam succinctus amictu
<clavd. hon. iv cos. 1.567> Per Ligurum populos solito conspectior ires
<clavd. hon. iv cos. 1.568> Atque inter niueas alte ueherere cohortes,
<clavd. hon. iv cos. 1.569> Obnixisque simul pubes electa lacertis
<clavd. hon. iv cos. 1.570> Sidereum gestaret onus. sic numina Memphis
<clavd. hon. iv cos. 1.571> In uulgus proferre solet; penetralibus exit
<clavd. hon. iv cos. 1.572> Effigies, breuis illa quidem: sed plurimus infra
<clavd. hon. iv cos. 1.573> Liniger imposito suspirat uecte sacerdos
<clavd. hon. iv cos. 1.574> Testatus sudore deum; Nilotica sistris
<clavd. hon. iv cos. 1.575> Ripa sonat Phariosque modos Aegyptia ducit
<clavd. hon. iv cos. 1.576> Tibia; summissis admugit cornibus Apis.
<clavd. hon. iv cos. 1.577> Omnis nobilitas, omnis tua sacra frequentat
<clavd. hon. iv cos. 1.578> Thybridis et Latii suboles; conuenit in unum
<clavd. hon. iv cos. 1.579> Quidquid in orbe fuit procerum, quibus auctor honoris
<clavd. hon. iv cos. 1.580> Vel tu uel genitor. numeroso consule consul
<clavd. hon. iv cos. 1.581> Cingeris et socios gaudes admittere patres.
<clavd. hon. iv cos. 1.582> Illustri te prole Tagus, te Gallia doctis
<clavd. hon. iv cos. 1.583> Ciuibus et toto stipauit Roma senatu.
<clavd. hon. iv cos. 1.584> Portatur iuuenum ceruicibus aurea sedes
<clavd. hon. iv cos. 1.585> Ornatuque nouo grauior deus. asperat Indus
<clavd. hon. iv cos. 1.586> Velamenta lapis pretiosaque fila smaragdis
<clavd. hon. iv cos. 1.587> Ducta uirent; amethystus inest et fulgor Hiberus
<clavd. hon. iv cos. 1.588> Temperat arcanis hyacinthi caerula flammis.
<clavd. hon. iv cos. 1.589> Nec rudis in tali suffecit gratia textu;
<clavd. hon. iv cos. 1.590> Auget acus meritum picturatumque metallis
<clavd. hon. iv cos. 1.591> Viuit opus: multa remorantur iaspide cultus
<clavd. hon. iv cos. 1.592> Et uariis spirat Nereia baca figuris.
<clavd. hon. iv cos. 1.593> Quae tantum potuit digitis mollire rigorem
<clavd. hon. iv cos. 1.594> Ambitiosa colus? uel cuius pectinis arte
<clavd. hon. iv cos. 1.595> Traxerunt solidae gemmarum stamina telae?
<clavd. hon. iv cos. 1.596> Inuia quis calidi scrutatus stagna profundi
<clavd. hon. iv cos. 1.597> Tethyos inuasit gremium? quis diuitis algae
<clavd. hon. iv cos. 1.598> Germina flagrantes inter quaesiuit harenas?
<clavd. hon. iv cos. 1.599> Quis iunxit lapides ostro? quis miscuit ignes
<clavd. hon. iv cos. 1.600> Sidonii Rubrique maris? tribuere colorem
<clavd. hon. iv cos. 1.601> Phoenices, Seres subtegmina, pondus Hydaspes.
<clavd. hon. iv cos. 1.602> Hoc si Maeonias cinctu graderere per urbes,
<clavd. hon. iv cos. 1.603> In te pampineos transferret Lydia thyrsos,
<clavd. hon. iv cos. 1.604> In te Nysa choros; dubitassent orgia Bacchi,
<clavd. hon. iv cos. 1.605> Cui furerent; irent blandae sub uincula tigres.
<clavd. hon. iv cos. 1.606> Talis Erythraeis intextus nebrida gemmis
<clavd. hon. iv cos. 1.607> Liber agit currus et Caspia flectit eburnis
<clavd. hon. iv cos. 1.608> Colla iugis: Satyri circum crinemque solutae
<clavd. hon. iv cos. 1.609> Maenades adstringunt hederis uictricibus Indos;
<clavd. hon. iv cos. 1.610> Ebrius hostili uelatur palmite Ganges.
<clavd. hon. iv cos. 1.611> Auspice mox laetum sonuit clamore tribunal
<clavd. hon. iv cos. 1.612> Te fastos ineunte quater. sollemnia ludit
<clavd. hon. iv cos. 1.613> Omina libertas; deductum Vindice morem
<clavd. hon. iv cos. 1.614> Lex celebrat, famulusque iugo laxatus erili
<clavd. hon. iv cos. 1.615> Ducitur et grato remeat securior ictu.
<clavd. hon. iv cos. 1.616> Tristis condicio pulsata fronte recedit;
<clavd. hon. iv cos. 1.617> In ciuem rubuere genae, tergoque remouit
<clavd. hon. iv cos. 1.618> Verbera permissi felix iniuria uoti.
<clavd. hon. iv cos. 1.619> Prospera Romuleis sperantur tempora rebus
<clavd. hon. iv cos. 1.620> In nomen uentura tuum. praemissa futuris
<clavd. hon. iv cos. 1.621> Dant exempla fidem: quotiens te cursibus aeui
<clavd. hon. iv cos. 1.622> Praefecit, totiens accessit laurea patri.
<clavd. hon. iv cos. 1.623> Ausi Danuuium quondam transnare Gruthungi
<clavd. hon. iv cos. 1.624> In lintres fregere nemus; ter mille ruebant
<clavd. hon. iv cos. 1.625> Per fluuium plenae cuneis immanibus alni.
<clavd. hon. iv cos. 1.626> Dux Odothaeus erat. tantae conamina classis
<clavd. hon. iv cos. 1.627> Incipiens aetas et primus contudit annus:
<clavd. hon. iv cos. 1.628> Summersae sedere rates; fluitantia numquam
<clavd. hon. iv cos. 1.629> Largius Arctoos pauere cadauera pisces;
<clavd. hon. iv cos. 1.630> Corporibus premitur Peuce; per quinque recurrens
<clavd. hon. iv cos. 1.631> Ostia barbaricos uix egerit unda cruores,
<clavd. hon. iv cos. 1.632> Confessusque parens Odothaei regis opima
<clavd. hon. iv cos. 1.633> Rettulit exuuiasque tibi. ciuile secundis
<clavd. hon. iv cos. 1.634> Conficis auspiciis bellum. tibi debeat orbis
<clavd. hon. iv cos. 1.635> Fata Gruthungorum debellatumque tyrannum:
<clavd. hon. iv cos. 1.636> Hister sanguineos egit te consule fluctus;
<clavd. hon. iv cos. 1.637> Alpinos genitor rupit te consule montes.
<clavd. hon. iv cos. 1.638> Sed patriis olim fueras successibus auctor,
<clavd. hon. iv cos. 1.639> Nunc eris ipse tuis. semper uenere triumphi
<clavd. hon. iv cos. 1.640> Cum trabeis sequiturque tuos uictoria fasces.
<clavd. hon. iv cos. 1.641> Sis, precor, adsiduus consul Mariique relinquas
<clavd. hon. iv cos. 1.642> Et senis Augusti numerum. quae gaudia mundo,
<clavd. hon. iv cos. 1.643> Per tua lanugo cum serpere coeperit ora,
<clavd. hon. iv cos. 1.644> Cum tibi protulerit festas nox pronuba taedas!
<clavd. hon. iv cos. 1.645> Quae tali deuota toro, quae murice fulgens
<clavd. hon. iv cos. 1.646> Ibit in amplexus tanti regina mariti?
<clavd. hon. iv cos. 1.647> Quaenam tot diuis ueniet nurus, omnibus aruis
<clavd. hon. iv cos. 1.648> Et toto donanda mari? quantusque feretur
<clavd. hon. iv cos. 1.649> Idem per Zephyri metas Hymenaeus et Euri!
<clavd. hon. iv cos. 1.650> O mihi si liceat thalamis intendere carmen
<clavd. hon. iv cos. 1.651> Conubiale tuis, si te iam dicere patrem!
<clavd. hon. iv cos. 1.652> Tempus erit, cum tu trans Rheni cornua uictor,
<clavd. hon. iv cos. 1.653> Arcadius captae spoliis Babylonis onustus
<clavd. hon. iv cos. 1.654> Communem maiore toga signabitis annum;
<clavd. hon. iv cos. 1.655> Crinitusque tuo sudabit fasce Suebus,
<clavd. hon. iv cos. 1.656> Vltima fraternas horrebunt Bactra secures.
