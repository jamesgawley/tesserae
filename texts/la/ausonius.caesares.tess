<avson. caes. 1.1> Caesareos proceres, in quorum regna secundis
<avson. caes. 1.2> Consulibus dudum Romana potentia cessit,
<avson. caes. 1.3> Accipe bis senos. sua quemque monosticha signant,
<avson. caes. 1.4> Quorum per plenam seriem Suetonius olim
<avson. caes. 1.5> Nomina res gestas uitamque obitumque peregit.
<avson. caes. 1.6> Primus regalem patefecit Iulius aulam
<avson. caes. 1.7> Caesar et Augusto nomen transcripsit et arcem.
<avson. caes. 1.8> Priuignus post hunc regnat Nero Claudius, a quo
<avson. caes. 1.9> Caesar, cognomen caligae cui castra dederunt.
<avson. caes. 1.10> Claudius hinc potitur regno, post quem Nero saeuus,
<avson. caes. 1.11> Vltimus Aeneadum. post hunc tres, nec tribus annis:
<avson. caes. 1.12> Galba senex, frustra socio confisus inerti,
<avson. caes. 1.13> Mollis Otho, infami per luxum degener aeuo,
<avson. caes. 1.14> Nec regno dignus nec morte Vitellius ut uir.
<avson. caes. 1.15> His decimus fatoque accitus Vespasianus
<avson. caes. 1.16> Et Titus imperii felix breuitate. secutus
<avson. caes. 1.17> Frater, quem caluum dixit sua Roma Neronem.
<avson. caes. 1.18> Iulius, ut perhibent, diuus trieteride regnat.
<avson. caes. 1.19> Augustus post lustra decem sex prorogat annos,
<avson. caes. 1.20> Et ter septenis geminos Nero Claudius addit.
<avson. caes. 1.21> Tertia finit hiems grassantis tempora Gai.
<avson. caes. 1.22> Claudius hebdomadam duplicem trahit et Nero dirus
<avson. caes. 1.23> Tantundem, summae consul sed defuit unus.
<avson. caes. 1.24> Galba senex, Otho lasciue et famose Vitelli,
<avson. caes. 1.25> Tertia uos Latio regnantes nesciit aestas,
<avson. caes. 1.26>* * * * *
<avson. caes. 1.27> Implet fatalem decadam sibi Vespasianus.
<avson. caes. 1.28> Ter dominante Tito cingit noua laurea Ianum,
<avson. caes. 1.29> Quindecies, saeuis potitur dum frater habenis.
<avson. caes. 1.30> Iulius interiit Caesar grassante senatu.
<avson. caes. 1.31> Addidit Augustum diuis matura senectus.
<avson. caes. 1.32> Sera senex Capreis exul Nero fata peregit.
<avson. caes. 1.33> Expetiit poenas de Caesare Chaerea mollis.
<avson. caes. 1.34> Claudius ambiguo conclusit fata ueneno.
<avson. caes. 1.35> Matricida Nero proprii uim pertulit ensis.
<avson. caes. 1.36> Galba senex periit saeuo prostratus Othoni.
<avson. caes. 1.37> Mox Otho, famosus clara sed morte potitus.
<avson. caes. 1.38> Prodiga succedunt perimendi sceptra Vitelli.
<avson. caes. 1.39> Laudatum imperium, mors lenis Vespasiano.
<avson. caes. 1.40> At Titus, orbis amor, rapitur florentibus annis.
<avson. caes. 1.41> Sera grauem perimunt sed iusta piacula fratrem.
<avson. caes. 1.42> Nunc et praedictos et regni sorte sequentes
<avson. caes. 1.43> Expediam, series quos tenet imperii.
<avson. caes. 1.44> Incipiam ab Diuo percurramque ordine cunctos,
<avson. caes. 1.45> Noui Romanae quos memor historiae.
<avson. caes. 1.46> Imperium, binis fuerat sollemne quod olim
<avson. caes. 1.47> Consulibus, Caesar Iulius obtinuit.
<avson. caes. 1.48> Sed breue ius regni, sola trieteride gestum:
<avson. caes. 1.49> Perculit armatae factio saeua togae.
<avson. caes. 1.50> Vltor successorque dehinc Octauius, idem
<avson. caes. 1.51> Caesar et Augusti nomine nobilior.
<avson. caes. 1.52> Longaeua et numquam dubiis uiolata potestas
<avson. caes. 1.53> In terris positum prodidit esse deum.
<avson. caes. 1.54> Praenomen Tiberi nanctus Nero prima iuuentae
<avson. caes. 1.55> Tempora laudato gessit in imperio.
<avson. caes. 1.56> Frustra dehinc solo Caprearum clausus in antro
<avson. caes. 1.57> Quae prodit uitiis, credit operta locis.
<avson. caes. 1.58> Post hunc castrensis caligae cognomine Caesar
<avson. caes. 1.59> Successit saeuo saeuior ingenio,
<avson. caes. 1.60> Caedibus incestisque dehinc maculosus et omni
<avson. caes. 1.61> Crimine pollutum qui superauit auum.
<avson. caes. 1.62> Claudius, irrisae priuato in tempore uitae,
<avson. caes. 1.63> In regno specimen prodidit ingenii.
<avson. caes. 1.64> Libertina tamen nuptarum et crimina passus
<avson. caes. 1.65> Non faciendo nocens sed patiendo fuit.
<avson. caes. 1.66> Aeneadum generis qui sextus et ultimus heres,
<avson. caes. 1.67> Polluit et clausit Iulia sacra Nero.
<avson. caes. 1.68> Nomina quot pietas, tot habet quoque crimina uitae.
<avson. caes. 1.69> Disce ex Tranquillo: sed meminisse piget.
<avson. caes. 1.70> Spe frustrate senex, priuatus sceptra mereri
<avson. caes. 1.71> Visus es, imperio proditus inferior.
<avson. caes. 1.72> Fama tibi melior iuueni: sed iustior ordo est
<avson. caes. 1.73> Complacuisse dehinc, displicuisse prius.
<avson. caes. 1.74> Aemula polluto gesturus sceptra Neroni
<avson. caes. 1.75> Obruitur celeri raptus Otho exitio.
<avson. caes. 1.76> Fine tamen laudandus erit, qui morte decora
<avson. caes. 1.77> Hoc solum fecit nobile, quod periit.
<avson. caes. 1.78> Vita socors, mors foeda tibi, nec digne Vitelli
<avson. caes. 1.79> Qui fieres Caesar: sic sibi fata placent.
<avson. caes. 1.80> Vmbra tamen breuis imperii, quia praemia regni
<avson. caes. 1.81> Saepe indignus adit, non nisi dignus habet.
<avson. caes. 1.82> Quaerendi attentus, moderato commodus usu,
<avson. caes. 1.83> Auget nec reprimit Vespasianus opes,
<avson. caes. 1.84> Olim qui dubiam priuato in tempore famam,
<avson. caes. 1.85> Rarum aliis, princeps transtulit in melius.
<avson. caes. 1.86> Felix imperio, felix breuitate regendi,
<avson. caes. 1.87> Expers ciuilis sanguinis, orbis amor,
<avson. caes. 1.88> Vnum dixisti moriens te crimen habere;
<avson. caes. 1.89> Sed nulli de te nos tibi credidimus.
<avson. caes. 1.90> Hactenus edideras dominos, gens Flauia, iustos;
<avson. caes. 1.91> Cur duo quae dederant tertius eripuit?
<avson. caes. 1.92> Vix tanti est habuisse illos, quia dona bonorum
<avson. caes. 1.93> Sunt breuia, aeternum quae nocuere dolent.
<avson. caes. 1.94> Proximus exstincto moderatur sceptra tyranno
<avson. caes. 1.95> Nerua senex, princeps nomine, mente parens.
<avson. caes. 1.96> Nulla uiro suboles. imitatur adoptio prolem,
<avson. caes. 1.97> Qua legisse iuuat quem genuisse uelit.
<avson. caes. 1.98> Aggreditur regimen uiridi Traianus in aeuo,
<avson. caes. 1.99> Belli laude prior, cetera patris habens.
<avson. caes. 1.100> Hic quoque prole carens sociat sibi sorte legendi
<avson. caes. 1.101> Quem fateare bonum, diffiteare parem.
<avson. caes. 1.102> Aelius hinc subiit mediis praesignis in actis:
<avson. caes. 1.103> Principia et finem fama notat grauior.
<avson. caes. 1.104> Orbus et hic, cui iunctus erit documenta daturus
<avson. caes. 1.105> Asciti quantum praemineant genitis.
<avson. caes. 1.106> Antoninus abhinc regimen capit, ille uocatu
<avson. caes. 1.107> Consultisque Pius, nomen habens meriti.
<avson. caes. 1.108> Filius huic fato nullus, sed lege suorum
<avson. caes. 1.109> A patria sumpsit qui regeret patriam.
<avson. caes. 1.110> Post Marco tutela datur, qui scita Platonis
<avson. caes. 1.111> Flexit ad imperium, patre Pio melior.
<avson. caes. 1.112> Successore suo moriens sed principe prauo,
<avson. caes. 1.113> Hoc solo patriae, quod genuit, nocuit.
<avson. caes. 1.114> Commodus insequitur pugnis maculosus harenae,
<avson. caes. 1.115> Thraecidico princeps bella mouens gladio.
<avson. caes. 1.116> Eliso tandem persoluit gutture poenas,
<avson. caes. 1.117> Criminibus fassus matris adulterium.
<avson. caes. 1.118> Helui, iudicio et consulto lecte senatus,
<avson. caes. 1.119> Princeps decretis prodere, non studiis.
<avson. caes. 1.120> Quod doluit male fida cohors, errore probato,
<avson. caes. 1.121> Curia quod castris cesserat imperio.
<avson. caes. 1.122> Di bene, quod sceleris Didius non gaudet opimis
<avson. caes. 1.123> Et cito peiuro praemia adempta seni.
<avson. caes. 1.124> Tuque, Seuere pater, titulum ne horresce nouantis:
<avson. caes. 1.125> Non rapit imperium uis tua, sed recipit.
<avson. caes. 1.126> Impiger egelido mouet arma Seuerus ab Histro,
<avson. caes. 1.127> Vt parricidae regna adimat Didio.
<avson. caes. 1.128> Punica origo illi, sed qui uirtute probaret
<avson. caes. 1.129> Non obstare locum, cui ualet ingenium.
<avson. caes. 1.130> Dissimilis uirtute patri et multo magis illi
<avson. caes. 1.131> Cuius adoptiuo nomine te perhibes,
<avson. caes. 1.132> Fratris morte nocens, punitus fine cruento,
<avson. caes. 1.133> Irrisu populi tu, Caracalla, magis.
<avson. caes. 1.134> Principis hinc custos sumptum pro Caesare ferrum
<avson. caes. 1.135> Vertit in auctorem caede Macrinus iners.
<avson. caes. 1.136> Mox cum prole ruit. grauibus pulsare querellis
<avson. caes. 1.137> Cesset perfidiam: quae patitur meruit.
<avson. caes. 1.138> Tune etiam Augustae sedis penetralia foedas,
<avson. caes. 1.139> Antoninorum nomina falsa gerens?
<avson. caes. 1.140>* * * * *
