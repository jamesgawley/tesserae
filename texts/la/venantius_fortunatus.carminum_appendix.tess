<ven. fort. carm. app. 1.1> Condicio belli tristis, sors inuida rerum!
<ven. fort. carm. app. 1.2> Quam subito lapsu regna superba cadunt!
<ven. fort. carm. app. 1.3> Quae steterant longo felicia culmina tractu
<ven. fort. carm. app. 1.4> Victa sub ingenti clade cremata iacent.
<ven. fort. carm. app. 1.5> Aula palatino quae floruit antea cultu,
<ven. fort. carm. app. 1.6> Hanc modo pro cameris maesta fauilla tegit.
<ven. fort. carm. app. 1.7> Ardua quae rutilo nituere ornata metallo, 
<ven. fort. carm. app. 1.8> Pallidus oppressit fulgida tecta cinis. 
<ven. fort. carm. app. 1.9> Missa sub hostili domino captiua potestas, 
<ven. fort. carm. app. 1.10> Decidit in humili gloria celsa loco. 
<ven. fort. carm. app. 1.11> Stans aetate pari famulorum turba nitentum 
<ven. fort. carm. app. 1.12> Funereo sordet puluere functa die. 
<ven. fort. carm. app. 1.13> Clara ministrorum stipata corona potentum
<ven. fort. carm. app. 1.14> Nulla sepulchra tenens mortis honore caret. 
<ven. fort. carm. app. 1.15> Flammiuomum uincens rutilans in crinibus aurum
<ven. fort. carm. app. 1.16> Strata solo recubat lacticolor amati(==A-MA-TI).
<ven. fort. carm. app. 1.17> Heu male texerunt inhumata cadauera campum,
<ven. fort. carm. app. 1.18> Totaque sic uno gens iacet in tumulo.
<ven. fort. carm. app. 1.19> Non iam sola suas lamentet Troia ruinas:
<ven. fort. carm. app. 1.20> Pertulit et caedes terra Thoringa pares.
<ven. fort. carm. app. 1.21> Hinc rapitur laceris matrona reuincta capillis,
<ven. fort. carm. app. 1.22> Nec laribus potuit dicere triste uale.
<ven. fort. carm. app. 1.23> Oscula non licuit captiuo infigere posti
<ven. fort. carm. app. 1.24> Nec sibi uisuris ora referre locis.
<ven. fort. carm. app. 1.25> Nuda maritalem calcauit planta cruorem
<ven. fort. carm. app. 1.26> Blandaque transibat fratre iacente soror.
<ven. fort. carm. app. 1.27> Raptus ab amplexu matris puer ore pependit,
<ven. fort. carm. app. 1.28> Funereas planctu nec dedit ullus aquas.
<ven. fort. carm. app. 1.29> Sorte graui minus est nati sic perdere uitam:
<ven. fort. carm. app. 1.30> Perdidit et lacrimas mater anhela pias.
<ven. fort. carm. app. 1.31> Non aequare queo uel barbara femina fletum
<ven. fort. carm. app. 1.32> Cunctaque guttarum maesta natare lacu.
<ven. fort. carm. app. 1.33> Quisque suos habuit fletus, ego sola sed omnes:
<ven. fort. carm. app. 1.34> Est mihi priuatus publicus ille dolor.
<ven. fort. carm. app. 1.35> Consuluit fortuna uiris quos perculit hostis;
<ven. fort. carm. app. 1.36> Vt flerem cunctis una superstes agor.
<ven. fort. carm. app. 1.37> Nec solum extinctos cogor lugere propinquos:
<ven. fort. carm. app. 1.38> Hos quoque, quos retinet uita benigna, fleo,
<ven. fort. carm. app. 1.39> Saepe sub umecto collidens lumina uultu;
<ven. fort. carm. app. 1.40> Murmura clausa latent nec mea cura tacet.
<ven. fort. carm. app. 1.41> Specto libens, aliquam si nuntiet aura salutem,
<ven. fort. carm. app. 1.42> Nullaque de cunctis umbra parentis adest.
<ven. fort. carm. app. 1.43> Cuius in aspectu tenero solabar amore
<ven. fort. carm. app. 1.44> Soluit ab amplexu sors inimica meo.
<ven. fort. carm. app. 1.45> An, quod in absenti te nec mea cura remordet,
<ven. fort. carm. app. 1.46> Affectum dulcem clades amara tulit?
<ven. fort. carm. app. 1.47> Vel memor esto, tuis primaeuis qualis ab annis,
<ven. fort. carm. app. 1.48> Hamalafrede, tibi tunc Radegundis eram,
<ven. fort. carm. app. 1.49> Quantum me quondam dulcis dilexeris infans
<ven. fort. carm. app. 1.50> Et de fratre patris nate, benigne parens.
<ven. fort. carm. app. 1.51> Quod pater extinctus poterat, quod mater haberi,
<ven. fort. carm. app. 1.52> Quod soror aut frater tu mihi solus eras.
<ven. fort. carm. app. 1.53> Prensa piis manibus heu blanda per oscula pendens
<ven. fort. carm. app. 1.54> Mulcebar placido famine parua tuo.
<ven. fort. carm. app. 1.55> Vix erat in spatium, quo te minus hora referret;
<ven. fort. carm. app. 1.56> Saecula nunc fugiunt, nec tua uerba fero.
<ven. fort. carm. app. 1.57> Voluebam rabidas illiso in pectore curas,
<ven. fort. carm. app. 1.58> Ceu reuocareris, quando uel unde, parens.
<ven. fort. carm. app. 1.59> Si pater aut genetrix aut regia cura tenebat,
<ven. fort. carm. app. 1.60> Cum festinabas iam mihi tardus eras.
<ven. fort. carm. app. 1.61> Sors erat indicium, quia te cito, care, carerem;
<ven. fort. carm. app. 1.62> Importunus amor nescit habere diu.
<ven. fort. carm. app. 1.63> Anxia uexabar, si non domus una tegebat,
<ven. fort. carm. app. 1.64> Egrediente foris rebar abisse procul.
<ven. fort. carm. app. 1.65> Vos quoque nunc Oriens et nos Occasus obumbrat,
<ven. fort. carm. app. 1.66> Me maris Oceani, te tenet unda rubri,
<ven. fort. carm. app. 1.67> Inter amatores totusque interiacet orbis:
<ven. fort. carm. app. 1.68> Hos dirimit mundus quos loca nulla prius.
<ven. fort. carm. app. 1.69> Quantum terra tenet tantum diuisit amantem:
<ven. fort. carm. app. 1.70> Si plus arua forent, longius isses iter.
<ven. fort. carm. app. 1.71> Esto tamen, quo uota tenent meliora parentum,
<ven. fort. carm. app. 1.72> Prosperior quam te terra Thoringa dedit.
<ven. fort. carm. app. 1.73> Hinc potius crucior ualidis onerata querellis,
<ven. fort. carm. app. 1.74> Cur mihi nulla tui mittere signa uelis.
<ven. fort. carm. app. 1.75> Quem uolo nec uideo, pinxisset epistula uultum,
<ven. fort. carm. app. 1.76> Aut loca quem retrahunt ferret imago uirum:
<ven. fort. carm. app. 1.77> Qua uirtute atauos repares, qua laude propinquos,
<ven. fort. carm. app. 1.78> Ceu patre de pulchro ludit in ore rubor.
<ven. fort. carm. app. 1.79> Crede, parens, si uerba dares, non totus abesses:
<ven. fort. carm. app. 1.80> Pagina missa loquens pars mihi fratris erat.
<ven. fort. carm. app. 1.81> Cuncti munus habent, ego nec solacia fletus.
<ven. fort. carm. app. 1.82> O facinus, quae dum plus amo, sumo minus!
<ven. fort. carm. app. 1.83> Si famulos alii pietatis lege requirunt,
<ven. fort. carm. app. 1.84> Cur, rogo, praeterear sanguine iuncta parens?
<ven. fort. carm. app. 1.85> Vt redimat dominus uernam, saepe ipse per Alpes
<ven. fort. carm. app. 1.86> Frigore concretas cum niue rumpit aquas;
<ven. fort. carm. app. 1.87> Intrat in excisis umbrantia rupibus antra,
<ven. fort. carm. app. 1.88> Feruentem affectum nulla pruina uetat,
<ven. fort. carm. app. 1.89> Et duce cum nullo, pede nudo, currit amator
<ven. fort. carm. app. 1.90> Atque suos praedae hoste uetante rapit.
<ven. fort. carm. app. 1.91> Aduersas acies et per sua uulnera transit,
<ven. fort. carm. app. 1.92> Quod cupit ut capiat nec sibi parcit amor.
<ven. fort. carm. app. 1.93> Ast ego pro uobis momenta per omnia pendens
<ven. fort. carm. app. 1.94> Vix curae spatio mente quiete fruor.
<ven. fort. carm. app. 1.95> Quae loca te teneant, si sibilat aura, requiro,
<ven. fort. carm. app. 1.96> Nubila si uolitant pendula, posco locum:
<ven. fort. carm. app. 1.97> Bellica Persidis(==PERSI+DIS) seu te Byzantion optat
<ven. fort. carm. app. 1.98> Ductor Alexandrae seu regis urbis opes?
<ven. fort. carm. app. 1.99> An Hierosolymae resides uicinus ab arce,
<ven. fort. carm. app. 1.100> Qua est genitus Christus uirgine matre deus?
<ven. fort. carm. app. 1.101> Hoc quoque nulla tuis patefecit littera chartis,
<ven. fort. carm. app. 1.102> Vt magis hinc grauior sumeret arma dolor.
<ven. fort. carm. app. 1.103> Quod si signa mihi nec terra nec aequora mittunt,
<ven. fort. carm. app. 1.104> Prospera uel ueniens nuntia ferret auis!
<ven. fort. carm. app. 1.105> Sacra monasterii si me non claustra tenerent,
<ven. fort. carm. app. 1.106> Improuisa aderam qua regione sedes.
<ven. fort. carm. app. 1.107> Prompta per undifragas transissem puppe procellas.
<ven. fort. carm. app. 1.108> Flatibus hibernis laeta mouerer aquis.
<ven. fort. carm. app. 1.109> Fortior eductos pressissem pendula fluctus,
<ven. fort. carm. app. 1.110> Et quod nauta timet non pauitasset amans.
<ven. fort. carm. app. 1.111> Imbribus infestis si solueret unda carinam,
<ven. fort. carm. app. 1.112> Te peterem tabula remige uecta mari.
<ven. fort. carm. app. 1.113> Sorte sub infausta si prendere ligna uetarer,
<ven. fort. carm. app. 1.114> Ad te uenissem lassa natante manu.
<ven. fort. carm. app. 1.115> Cum te respicerem, peregrina pericla negassem,
<ven. fort. carm. app. 1.116> Naufragii dulcis mox releuasses onus;
<ven. fort. carm. app. 1.117> Aut mihi si querulam raperet sors ultima uitam.
<ven. fort. carm. app. 1.118> Vel tumulum manibus ferret harena tuis.
<ven. fort. carm. app. 1.119> Ante pios oculos issem sine luce cadauer,
<ven. fort. carm. app. 1.120> Vt uel ad exequias commouerere meas.
<ven. fort. carm. app. 1.121> Qui spernis uitae fletus, lacrimatus humares
<ven. fort. carm. app. 1.122> Atque dares planctus qui modo uerba negas.
<ven. fort. carm. app. 1.123> Quid fugio memorare, parens, quid differo luctus
<ven. fort. carm. app. 1.124> De nece germani cur, dolor alte, taces,
<ven. fort. carm. app. 1.125> Qualiter insidiis insons cecidisset iniquis
<ven. fort. carm. app. 1.126> Oppositaque fide raptus ab orbe fuit?
<ven. fort. carm. app. 1.127> Ei mihi, quae renouo fletus referendo sepultos
<ven. fort. carm. app. 1.128> Atque iterum patior, dum lacrimanda loquor!
<ven. fort. carm. app. 1.129> Ille tuos cupiens properat dum cernere uultus,
<ven. fort. carm. app. 1.130> Nec suus impletur dum meus obstat amor.
<ven. fort. carm. app. 1.131> Dum dare dura mihi refugit, sibi uulnera fixit:
<ven. fort. carm. app. 1.132> Laedere quod timuit, causa doloris adest.
<ven. fort. carm. app. 1.133> Percutitur iuuenis tenera lanugine barbae,
<ven. fort. carm. app. 1.134> Absens nec uidi funera dira soror.
<ven. fort. carm. app. 1.135> Non solum amisi, sed nec pia lumina clausi
<ven. fort. carm. app. 1.136> Nec superincumbens ultima uerba dedi,
<ven. fort. carm. app. 1.137> Frigida non calido tepefeci uiscera fletu,
<ven. fort. carm. app. 1.138> Oscula nec caro de moriente tuli,
<ven. fort. carm. app. 1.139> Amplexu in misero neque collo flebilis haesi
<ven. fort. carm. app. 1.140> Aut foui infausto corpus anhela sinu.
<ven. fort. carm. app. 1.141> Vita negabatur: quin iam de fratre sorori
<ven. fort. carm. app. 1.142> Debuit egrediens halitus ore rapi?
<ven. fort. carm. app. 1.143> Quae feci uiuo, misissem listra feretro:
<ven. fort. carm. app. 1.144> Non licet extinctum uel meus ornet amor?
<ven. fort. carm. app. 1.145> Impia, crede, tuae rea sum, germane, saluti:
<ven. fort. carm. app. 1.146> Mors cui sola fui, nulla sepulchra dedi.
<ven. fort. carm. app. 1.147> Quae semel excessi patriam, bis capta remansi
<ven. fort. carm. app. 1.148> Atque iterum hostes fratre iacente tuli.
<ven. fort. carm. app. 1.149> Tunc, pater ac genetrix et auunculus atque parentes,
<ven. fort. carm. app. 1.150> Quos flerem in tumulo reddidit iste dolor.
<ven. fort. carm. app. 1.151> Non uacat ulla dies lacrimis post funera fratris. 
<ven. fort. carm. app. 1.152> Qui secum ad manes gaudia nostra tulit.
<ven. fort. carm. app. 1.153> Sic miserae dulces consummauere parentes
<ven. fort. carm. app. 1.154> Regius ac serie sanguis origo fuit?
<ven. fort. carm. app. 1.155> Quae mala pertulerim neque praesens ore referrem.
<ven. fort. carm. app. 1.156> Nec sic laesa tuo consulor alloquio.
<ven. fort. carm. app. 1.157> Quaeso, serene parens, uel nunc tua pagina currat,
<ven. fort. carm. app. 1.158> Mitiget ut ualidam lingua benigna luem.
<ven. fort. carm. app. 1.159> Deque tui similis mihi cura sororibus haec est,
<ven. fort. carm. app. 1.160> Quas consanguineo cordis amore colo.
<ven. fort. carm. app. 1.161> Nec licet amplecti quae diligo membra parentum,
<ven. fort. carm. app. 1.162> Osculer aut auide lumen utrumque soror.
<ven. fort. carm. app. 1.163> Si, uelut opto, manent superis, rogo redde salutes
<ven. fort. carm. app. 1.164> Proque meis uotis oscula cara feras.
<ven. fort. carm. app. 1.165> Vt me commendes Francorum regibus oro,
<ven. fort. carm. app. 1.166> Qui me materna sic pietate colunt.
<ven. fort. carm. app. 1.167> Tempore longaeuo uitalibus utere flabris
<ven. fort. carm. app. 1.168> Et mea de uestro uernet honore salus.
<ven. fort. carm. app. 1.169> Christe, faue uotis: haec pagina cernat amantes
<ven. fort. carm. app. 1.170> Dulcibus et redeat littera picta notis,
<ven. fort. carm. app. 1.171> Vt quam tarda spes cruciat per tempora longa,
<ven. fort. carm. app. 1.172> Hanc celeri cursu uota secuta leuent.
<ven. fort. carm. app. 2.1> Gloria summa patris natique ac spiritus almi,
<ven. fort. carm. app. 2.2> Vnus adorandus hac trinitate deus,
<ven. fort. carm. app. 2.3> Maiestas, persona triplex, substantia simplex,
<ven. fort. carm. app. 2.4> Aequalis consors atque coaeua sibi,
<ven. fort. carm. app. 2.5> Virtus una manens idem, tribus una potestas
<ven. fort. carm. app. 2.6>(Quae pater haec genitus, Spiritus ipsa potest),
<ven. fort. carm. app. 2.7> Personis distincta quidem, coniuncta uigore,
<ven. fort. carm. app. 2.8> Naturae unius, par ope luce throno,
<ven. fort. carm. app. 2.9> Secum semper erat trinitas, sine tempore regnans,
<ven. fort. carm. app. 2.10> Nullius(==NULLI-U-S) usus egens nec capiendo capax.
<ven. fort. carm. app. 2.11> Gloria summa tibi, rerum sator atque redemptor,
<ven. fort. carm. app. 2.12> Qui das Iustinum iustus in orbe caput.
<ven. fort. carm. app. 2.13> Rite super reges dominantem uindicat arcem
<ven. fort. carm. app. 2.14> Caelesti regi qui famulando placet.
<ven. fort. carm. app. 2.15> Quam merito Romae Romanoque imperat orbi
<ven. fort. carm. app. 2.16> Qui sequitur quod ait dogma cathedra Petri,
<ven. fort. carm. app. 2.17> Quod cecinit Paulus passim, tuba milibus una,
<ven. fort. carm. app. 2.18> Gentibus et stupidis fudit ab ore salem,
<ven. fort. carm. app. 2.19> Cuius quadratum linguae rota circuit axem
<ven. fort. carm. app. 2.20> Eloquiique fide frigida corda calent.
<ven. fort. carm. app. 2.21> Gloria summa tibi, rerum sator atque redemptor,
<ven. fort. carm. app. 2.22> Qui das Iustinum iustus in orbe caput.
<ven. fort. carm. app. 2.23> Ecclesiae turbata fides solidata refulget
<ven. fort. carm. app. 2.24> Et redit ad priscum lex ueneranda locum.
<ven. fort. carm. app. 2.25> Reddite uota deo, quoniam noua purpura quidquid
<ven. fort. carm. app. 2.26> Concilium statuit Calchedonense tenet.
<ven. fort. carm. app. 2.27> Hoc meritis, Auguste, tuis et Gallia cantat,
<ven. fort. carm. app. 2.28> Hoc Rhodanus, Rhenus, Hister et Albis agit.
<ven. fort. carm. app. 2.29> Axe sub occiduo audiuit Gallicia factum,
<ven. fort. carm. app. 2.30> Vascone uicino Cantaber ista refert.
<ven. fort. carm. app. 2.31> Currit ad extremas fidei pia fabula gentes
<ven. fort. carm. app. 2.32> Et trans Oceanum terra Britanna fauet.
<ven. fort. carm. app. 2.33> Quam bene cum domino curam partiris amator!
<ven. fort. carm. app. 2.34> Ille tuas causas, tu facis ecce suas.
<ven. fort. carm. app. 2.35> Dat tibi Christus opem, tu Christo soluis honorem:
<ven. fort. carm. app. 2.36> Ille dedit culmen, reddis et ipse fidem.
<ven. fort. carm. app. 2.37> Nil fuit in terris quod plus daret ille regendum,
<ven. fort. carm. app. 2.38> Nec quod plus reddas quam ualet alma fides.
<ven. fort. carm. app. 2.39> Exilio positi patres pro nomine Christi
<ven. fort. carm. app. 2.40> Tunc rediere sibi, cum diadema tibi.
<ven. fort. carm. app. 2.41> Carcere laxati, residentes sede priore
<ven. fort. carm. app. 2.42> Esse ferunt unum te generale bonum.
<ven. fort. carm. app. 2.43> Tot confessorum sanans, Auguste, dolores
<ven. fort. carm. app. 2.44> Innumeris populis una medella uenis.
<ven. fort. carm. app. 2.45> Thrax Italus Scytha Phryx Daca Dalmata Thessalus Afer
<ven. fort. carm. app. 2.46> Quod patriam meruit nunc tibi uota facit.
<ven. fort. carm. app. 2.47> Haec tua laus, princeps, cum sole cucurrit in orbe:
<ven. fort. carm. app. 2.48> Quo genus est hominum huc tuus intrat honor.
<ven. fort. carm. app. 2.49> Gloria summa tibi, rerum sator atque redemptor,
<ven. fort. carm. app. 2.50> Qui das Iustinum iustus in orbe caput.
<ven. fort. carm. app. 2.51> Cui meritis compar nubens felicibus annis
<ven. fort. carm. app. 2.52> Obtinet augustum celsa Sophia gradum.
<ven. fort. carm. app. 2.53> Quae loca sancta pio fixo colit, ornat amore
<ven. fort. carm. app. 2.54> Et facit hoc uoto se propiare polo.
<ven. fort. carm. app. 2.55> Cuius opima fides Orientis ab axe coruscans
<ven. fort. carm. app. 2.56> Misit ad Occasum fulgida dona deo:
<ven. fort. carm. app. 2.57> Regina poscente sibi Radegunde Thoringa
<ven. fort. carm. app. 2.58> Praebuit optatae munera sacra crucis,
<ven. fort. carm. app. 2.59> Qua Christus dignans adsumpta in carne pependit
<ven. fort. carm. app. 2.60> Atque cruore suo uulnera nostra lauit.
<ven. fort. carm. app. 2.61> Gloria summa tibi, rerum sator atque redemptor,
<ven. fort. carm. app. 2.62> Quod tenet augustum celsa Sophia gradum.
<ven. fort. carm. app. 2.63> O pietas huc usque rigans de fonte benigno,
<ven. fort. carm. app. 2.64> Cuius amor Christi fundit ubique fidem!
<ven. fort. carm. app. 2.65> Ecce pari uoto, Augusti, certatis utrimque:
<ven. fort. carm. app. 2.66> Ipsa tuum sexum subrigis, ille suum;
<ven. fort. carm. app. 2.67> Vir Constantinum, Helenam pia femina reddis:
<ven. fort. carm. app. 2.68> Sicut honor similis, sic amor ipse crucis.
<ven. fort. carm. app. 2.69> Illa inuenit opem, tu spargis ubique salutem,
<ven. fort. carm. app. 2.70> Implet et Occasum quod prius Ortus erat.
<ven. fort. carm. app. 2.71> Gloria summa tibi, rerum sator atque redemptor,
<ven. fort. carm. app. 2.72> Quod tenet augustum celsa Sophia gradum.
<ven. fort. carm. app. 2.73> Per te crux domini totum sibi uindicat orbem:
<ven. fort. carm. app. 2.74> Quo nescita fuit, hoc modo uisa tegit.
<ven. fort. carm. app. 2.75> Accessit genti maior fiducia Christi,
<ven. fort. carm. app. 2.76> Quando salutis opem spes oculata uidet,
<ven. fort. carm. app. 2.77> Sensibus et duplicata fides, cum munere uestro
<ven. fort. carm. app. 2.78> Plus animae credant quod cruce teste probant.
<ven. fort. carm. app. 2.79> Hoc Augusta colens, quod apostolus, instat aratro:
<ven. fort. carm. app. 2.80> Tu ligno, hic uerbo laetificatis agrum.
<ven. fort. carm. app. 2.81> Haec iam fama fauet qua se septentrio tendit,
<ven. fort. carm. app. 2.82> Ortus et Occasus militat ore tibi.
<ven. fort. carm. app. 2.83> Illinc Romanus, hinc laudes barbarus ipse,
<ven. fort. carm. app. 2.84> Germanus Batauus Vasco Britannus agit.
<ven. fort. carm. app. 2.85> Pars tua cum cruce sit florens, Augusta, per aeuum,
<ven. fort. carm. app. 2.86> Cui facis extremis crescere uota locis.
<ven. fort. carm. app. 2.87> Hanc prostrata solo supplex Radegundis adorat
<ven. fort. carm. app. 2.88> Et uestro imperio tempora longa rogat,
<ven. fort. carm. app. 2.89> Atque ligans lacrimis coniuncta sororibus optat,
<ven. fort. carm. app. 2.90> Vt hinc uestra fides gaudia larga metat.
<ven. fort. carm. app. 2.91> Felix Iustino maneas cum principe coniunx
<ven. fort. carm. app. 2.92> Ordine patricio cincta, Sophia, sacro.
<ven. fort. carm. app. 2.93> Romula regna regens tribuas sua iura senatu
<ven. fort. carm. app. 2.94> Teque sibi dominam plebs trabeata colat.
<ven. fort. carm. app. 2.95> Vota superna deus uotis felicibus addat
<ven. fort. carm. app. 2.96> Nec uobis pereat quod Radegundis amat,
<ven. fort. carm. app. 2.97> Assiduo cantu quae puluere fusa precatur,
<ven. fort. carm. app. 2.98> Temporibus largis ut tibi constet apex.
<ven. fort. carm. app. 2.99> Voto animo sensu studio bona semper agendo
<ven. fort. carm. app. 2.100> Sit tibi cura sui? sit memor ille tui.
<ven. fort. carm. app. 3.1> Post patriae cineres et culmina lapsa parentum,
<ven. fort. carm. app. 3.2> Quod hostili acie terra Thoringa tulit,
<ven. fort. carm. app. 3.3> Si loquar infausto certamine bella peracta,
<ven. fort. carm. app. 3.4> Quas prius ad lacrimas femina rapta trahar?
<ven. fort. carm. app. 3.5> Quid mihi flere uacet? pressam hanc funere gentem
<ven. fort. carm. app. 3.6> An uariis uicibus dulce ruisse genus?
<ven. fort. carm. app. 3.7> Nam pater ante cadens et auunculus inde secutus
<ven. fort. carm. app. 3.8> Triste mihi uulnus fixit uterque parens.
<ven. fort. carm. app. 3.9> Restiterat germanus apex, sed sorte nefanda
<ven. fort. carm. app. 3.10> Me pariter tumulo pressit harena suo.
<ven. fort. carm. app. 3.11> Omnibus extinctis (heu uiscera dura dolentis!)
<ven. fort. carm. app. 3.12> Qui super unus eras, Hamalafrede, iaces.
<ven. fort. carm. app. 3.13> Sic Radegundis enim post tempora longa requiror
<ven. fort. carm. app. 3.14> Pertulit haec tristi pagina uestra loqui
<ven. fort. carm. app. 3.15> Tale uenire diu expectaui munus amantis
<ven. fort. carm. app. 3.16> Militiaeque tuae hanc mihi mittis opem?
<ven. fort. carm. app. 3.17> Diligis ista meo nunc serica uellera penso,
<ven. fort. carm. app. 3.18> Vt, dum fila traho, soler amore soror?
<ven. fort. carm. app. 3.19> Siccine consuluit ualido tua cura dolori?
<ven. fort. carm. app. 3.20> Primus et extremus nuntius ista daret
<ven. fort. carm. app. 3.21> Nos aliter lacrimis per uota cucurrimus amplis
<ven. fort. carm. app. 3.22> Non erat optanti dulcia amara dari.
<ven. fort. carm. app. 3.23> Anxia sollicito torquebar pectora sensu:
<ven. fort. carm. app. 3.24> Tanta animi febris his recreatur aquis?
<ven. fort. carm. app. 3.25> Cernere non merui uiuum nec adesse sepulchro,
<ven. fort. carm. app. 3.26> Perferor exequiis altera damna tuis. 
<ven. fort. carm. app. 3.27> Cur tamen haec memorem tibi, care Artachis alumne,
<ven. fort. carm. app. 3.28> Fletibus atque meis addere flenda tuis?
<ven. fort. carm. app. 3.29> Debueram potius solamina ferre parenti,
<ven. fort. carm. app. 3.30> Sed dolor extincti cogit amara loqui.
<ven. fort. carm. app. 3.31> Non fuit ex longa consanguinitate propinquus,
<ven. fort. carm. app. 3.32> Sed de fratre patris proximus ille parens.
<ven. fort. carm. app. 3.33> Nam mihi Bertharius pater illi Hermenefredus:
<ven. fort. carm. app. 3.34> Germanis geniti nec sumus orbe pari.
<ven. fort. carm. app. 3.35> Vel tu, care nepos, placidum mihi redde propinquum
<ven. fort. carm. app. 3.36> Et sis(==SI-S) amore meus quod fuit ille prius,
<ven. fort. carm. app. 3.37> Meque monasterio missis rogo saepe requiras
<ven. fort. carm. app. 3.38> Ac uestro auxilio stet locus iste deo,
<ven. fort. carm. app. 3.39> Vt cum matre pia uobis haec cura perennis
<ven. fort. carm. app. 3.40> Possit in astrigero reddere digna throno. 
<ven. fort. carm. app. 3.41> Nunc dominus tribuat uobis felicibus ut sit
<ven. fort. carm. app. 3.42> Praesens larga salus, illa futura decus.
<ven. fort. carm. app. 4.1> Christicolas animas haec conscia cura fatigat,
<ven. fort. carm. app. 4.2> Vt circa cunctos stet sine labe salus.
<ven. fort. carm. app. 4.3> Ast ego prae reliquis circum tua lumina pendens
<ven. fort. carm. app. 4.4> Qui uenit atque redit prompta requiro frequens.
<ven. fort. carm. app. 4.5> Sollicitis oculis uolitantia flabra recurro,
<ven. fort. carm. app. 4.6> Quando uel unde tui nuntiet aura boni.
<ven. fort. carm. app. 4.7> Hoc tibi praecipue mea, dulcis, epistula signet
<ven. fort. carm. app. 4.8> Quod dolor atque metus sit tuus ille meus:
<ven. fort. carm. app. 4.9> Et quia nos animo cognoscis currere tecum,
<ven. fort. carm. app. 4.10> Det de te incolumi pagina missa fidem.
<ven. fort. carm. app. 5.1> Rex regionis apex et supra regna regimen(==RE-GI+MEN),
<ven. fort. carm. app. 5.2> Qui caput es capitum uir capitale bonum,
<ven. fort. carm. app. 5.3> Ornamentorum ornatus, ornatius ornans,
<ven. fort. carm. app. 5.4> Qui decus atque decens cuncta decenter agris,
<ven. fort. carm. app. 5.5> Primus et a primis, prior et primoribus ipsis,
<ven. fort. carm. app. 5.6> Qui potes ipse potens, quem iuuat omnipotens.
<ven. fort. carm. app. 5.7> Dulcia delectans, dulcis dilecta potestas,
<ven. fort. carm. app. 5.8> Spes bona uel bonitas, de bonitate bonus,
<ven. fort. carm. app. 5.9> Digne nec indignans, dignos dignatio dignans.
<ven. fort. carm. app. 5.10> Florum flos florens, florea flore fluens,
<ven. fort. carm. app. 5.11> Childebercthe cluens: haec Fortunatus amore
<ven. fort. carm. app. 5.12> Paupere de sensu pauper et ipse fero.
<ven. fort. carm. app. 5.13> Audulfum famulum commendo supplice uoto,
<ven. fort. carm. app. 5.14> Me quoque: sic nobis hic domineris apex.
<ven. fort. carm. app. 6.1> Regia progenies, praecelsi et mater honoris
<ven. fort. carm. app. 6.2> Vndique regnantum cincta decore pio,
<ven. fort. carm. app. 6.3> Gallia cuius habet genus et Hispania fetum,
<ven. fort. carm. app. 6.4> Masculus hinc moderans, inde puella regens:
<ven. fort. carm. app. 6.5> Auspicium felix sit prosperioribus annis:
<ven. fort. carm. app. 6.6> Hic tegat Allobrogas, dirigat illa Getas,
<ven. fort. carm. app. 6.7> Gentibus et geminis pariter tua germina regnent
<ven. fort. carm. app. 6.8> Et tibi det fructui(==FRUCTU.I_) iste uel ille locus,
<ven. fort. carm. app. 6.9> Quo te circumdet, pia, blanda corona nepotum,
<ven. fort. carm. app. 6.10> De genito et genita bis genitalis aua.
<ven. fort. carm. app. 6.11> Illos auditu, hos uisu laeta recensens,
<ven. fort. carm. app. 6.12> Praeiens hinc gaudens, inde sed aure fauens
<ven. fort. carm. app. 6.13> Subque tuis cernens regiones mater utrasque 
<ven. fort. carm. app. 6.14> Cum populo et patria laetificeris aua.
<ven. fort. carm. app. 6.15> Audulfum famulum commendo, me quoque secum:
<ven. fort. carm. app. 6.16> Sic maneat cunctis gloria uestra nitens.
<ven. fort. carm. app. 7.1> Nomen dulce mihi, mihi semper amabile nomen,
<ven. fort. carm. app. 7.2> Omnibus unanimis, plus mihi mente nitens,
<ven. fort. carm. app. 7.3> Qui corde amplectens cunctos tibi reddis amantes
<ven. fort. carm. app. 7.4>(Dum colis et coleris, carus haberis apex),
<ven. fort. carm. app. 7.5> Moribus excellens, Agiulfe, benigne sodalis,
<ven. fort. carm. app. 7.6> Praecipuis dominis qui famulando places,
<ven. fort. carm. app. 7.7> Vir bonitate decens, concordia uincta per omnes,
<ven. fort. carm. app. 7.8> Laetitiae facies, pectore fida fides:
<ven. fort. carm. app. 7.9> Stet tuus amplus honor longe his regnantibus [..] (==A+CA)
<ven. fort. carm. app. 7.10> Illorumque salus sit tibi, care, decus.
<ven. fort. carm. app. 7.11> Supplico commender per te dominantibus altis:
<ven. fort. carm. app. 7.12> Sic ualeas felix, dum tenet ista dies.
<ven. fort. carm. app. 7.13> Audulfum proprium commenda, magne, relatu:
<ven. fort. carm. app. 7.14> Sic tua uita decens hoc sit in orbe manens.
<ven. fort. carm. app. 7.15> Regale ad uotum felicia cuncta sequantur
<ven. fort. carm. app. 7.16> Detque deus uobis tempora temporibus.
<ven. fort. carm. app. 8.1> Triste sub hoc tumulo crudeli funere rapti
<ven. fort. carm. app. 8.2> Nectarii iuuenis membra sepulta iacent.
<ven. fort. carm. app. 8.3> Ipse quater quinos ualuit superesse per annos,
<ven. fort. carm. app. 8.4> Quem fugiente die mors inimica tulit.
<ven. fort. carm. app. 8.5> Hic Proculo genitore satus, sed sorte nefanda
<ven. fort. carm. app. 8.6> Ante tenet lacrimas quam sua uota parens;
<ven. fort. carm. app. 8.7> Gratus in aspectu, sensu moderatus opimo,
<ven. fort. carm. app. 8.8> Qualem non puduit spem generasse patrem.
<ven. fort. carm. app. 8.9> Sunt tamen ingenti solacia magna dolori,
<ven. fort. carm. app. 8.10> Quod quod in orbe uenit non sine morte manet:
<ven. fort. carm. app. 8.11> Haec uia pauperibus, haec est et regibus una,
<ven. fort. carm. app. 8.12> Sed uiuit semper quem bene facta fouent.
<ven. fort. carm. app. 9.1> Cardinis occidui regio quae sumpsit ab ortu,
<ven. fort. carm. app. 9.2> Mittit amicalis dulcia poma manus;
<ven. fort. carm. app. 9.3> Haec quoque, quae nostro pendentia uidimus horto,
<ven. fort. carm. app. 9.4> Admonet affectus munera ferre pius.
<ven. fort. carm. app. 9.5> Non animi metuant, haec sunt quod ab arbore carpta:
<ven. fort. carm. app. 9.6> Iam fraus nulla nocet quod paradisus habet;
<ven. fort. carm. app. 9.7> Namque redemptrici postquam in cruce Christus adhaesit,
<ven. fort. carm. app. 9.8> Per lignum rediit quod prius Eua tulit;
<ven. fort. carm. app. 9.9> Iam meruit mulier purgari crimine sexus:
<ven. fort. carm. app. 9.10> Mors fuit illa uetus, uirgo nouella salus.
<ven. fort. carm. app. 9.11> Et quia siluestrem tribuunt elementa paratum,
<ven. fort. carm. app. 9.12> Misimus exiguum, quod dedit unda, cibum.
<ven. fort. carm. app. 9.13> Deprecor ergo, pares uel poma uel ostrea fratri:
<ven. fort. carm. app. 9.14> Eligat alterutrum, quod sibi maius amat.
<ven. fort. carm. app. 9.15> Sed Dagaulfum haec rumpat ceruesia tristis,
<ven. fort. carm. app. 9.16> Faece lagunari turbida tendat hydrops:
<ven. fort. carm. app. 9.17> Faucibus in stupidis talem bibat ille liquorem.
<ven. fort. carm. app. 9.18> Tam male sinceras qui uitiauit aquas.
<ven. fort. carm. app. 9.19> At sicuti(==SI-CU-TI+) meritis exposcit opima uoluntas,
<ven. fort. carm. app. 9.20> Dulcia uineti Dracco Falerna bibat.
<ven. fort. carm. app. 9.21> Hoc tamen in domino, qui te regat, oro benigne,
<ven. fort. carm. app. 9.22> Rite salutetur mi Papiana soror;
<ven. fort. carm. app. 9.23> Addo preces pariter: capias sic munera Christi:
<ven. fort. carm. app. 9.24> Ne tibi post uxor, sed sit honesta soror.
<ven. fort. carm. app. 9.25> Quid uentura dies portat nescimus in orbe;
<ven. fort. carm. app. 9.26> Quis morti obsistat, si furibunda ruit?
<ven. fort. carm. app. 9.27> Furem animae nemo ante uidet quam tollere possit.
<ven. fort. carm. app. 9.28> Nec placitum poterit dissimulare diem.
<ven. fort. carm. app. 9.29> Causa cauenda prius, subito quam mergat ad umbras.
<ven. fort. carm. app. 9.30> Est ubi nemo parens nec leuat ulla manus.
<ven. fort. carm. app. 9.31> Sed bene quod placuit constanti perfice uoto,
<ven. fort. carm. app. 9.32> Ne spatium rediens mors inimica neget;
<ven. fort. carm. app. 9.33> Nunc meliora tene, iam, quod fuit, inde recede
<ven. fort. carm. app. 9.34> Et cape caelestes huc rediuiuus opes.
<ven. fort. carm. app. 9.35> Per dominum uotis utraeque rogamus utrumque.
<ven. fort. carm. app. 9.36> Detur ut in nostro filia uestra sinu:
<ven. fort. carm. app. 9.37> Officio uestro ad nos migret cura parentum,
<ven. fort. carm. app. 9.38> Vos generando utero, nos refouendo sinu.
<ven. fort. carm. app. 10.1> Dulcibus alloquiis quae fabula fertur in aure? 
<ven. fort. carm. app. 10.2> Si mihi iam placidas mensa benigna tenet, 
<ven. fort. carm. app. 10.3> Placatos animos tabula redeunte notate, 
<ven. fort. carm. app. 10.4> Prodat ut affectum littera picta manu.
<ven. fort. carm. app. 10.5> Dulcis amore pio pariter materque sororque 
<ven. fort. carm. app. 10.6> Gaudia festiuo concelebrate sono.
<ven. fort. carm. app. 12.1> Dum uolo carminibus notum percurrere plectrum, 
<ven. fort. carm. app. 12.2> Incipio solito pigrius ire pede, 
<ven. fort. carm. app. 12.3> Nec mihi doctiloqua consentit harundine Musa, 
<ven. fort. carm. app. 12.4> Quae desueta suum pandere nescit opus. 
<ven. fort. carm. app. 12.5> Sed quamuis dubio trepidet mea chorda relatu, 
<ven. fort. carm. app. 12.6> Audacter solo promptus amore loquor. 
<ven. fort. carm. app. 12.7> Cara benigna decens dulcis pia semper habenda, 
<ven. fort. carm. app. 12.8> Cuius in affectu stat mihi patris honor, 
<ven. fort. carm. app. 12.9> Per quam, quae genuit, recolunt mea uiscera matrem 
<ven. fort. carm. app. 12.10> Et mores auiae te renouante colo: 
<ven. fort. carm. app. 12.11> Suppliciter humilis uerbo trepidante saluto, 
<ven. fort. carm. app. 12.12> Commendans animam sed famulando meam, 
<ven. fort. carm. app. 12.13> Et pariter natam, peperit quam gratia cordis: 
<ven. fort. carm. app. 12.14> Quas rex caelorum seruet in orbe diu.
<ven. fort. carm. app. 13.1> Sic uos Caesarii monitis honor ornet in orbe
<ven. fort. carm. app. 13.2> Atque ambas caro cum patre Christus amet;
<ven. fort. carm. app. 13.3> Sic hic Caesaria et praecelsa Casaria surgat,
<ven. fort. carm. app. 13.4> Vt per uos priscus hic reparetur honor;
<ven. fort. carm. app. 13.5> Gratia sic talis niteat, qua crescat in aeuo
<ven. fort. carm. app. 13.6> Per uos Pictauis Arelatense decus;
<ven. fort. carm. app. 13.7> Sic pie caelesti mereamur uiuere regi
<ven. fort. carm. app. 13.8> Et mea uobiscum membra sepulchra tegant:
<ven. fort. carm. app. 13.9> Si quod in offenso retinetur pectore murmur,
<ven. fort. carm. app. 13.10> In uice laxatum sit ueniale precor;
<ven. fort. carm. app. 13.11> Pacem Christus amans, mira dulcedine plenus,
<ven. fort. carm. app. 13.12> Pectora uestra sacer se mediante liget.
<ven. fort. carm. app. 13.13> Obtineat pariter ueneranda Casaria mecum,
<ven. fort. carm. app. 13.14> Quae simul amplexu uos cupit esse pio.
<ven. fort. carm. app. 14.1> Quam prius inscribam fixam pietate parentem,
<ven. fort. carm. app. 14.2> Quo geminae matres, extat et una soror?
<ven. fort. carm. app. 14.3> Hanc praeponit honor, quae iunior extat in annis;
<ven. fort. carm. app. 14.4> His aetas grauior iure senile fauet.
<ven. fort. carm. app. 14.5> Sed mihi dulce tribus pariter mandare salutem,
<ven. fort. carm. app. 14.6> Est quoniam uobis carus et unus amor.
<ven. fort. carm. app. 14.7> Felix quae retinet pariter tria lumina mensa
<ven. fort. carm. app. 14.8> Et paschale bonum multiplicare facit!
<ven. fort. carm. app. 14.9> Angelico coetu sic participante fruantur
<ven. fort. carm. app. 14.10> Deliciae uobis in regione dei.
<ven. fort. carm. app. 15.1> Nocte salutifera maneant materque sororque:
<ven. fort. carm. app. 15.2> Hoc nati et fratris prospera uota ferant;
<ven. fort. carm. app. 15.3> Angelicus coetus praecordia uestra reuisat
<ven. fort. carm. app. 15.4> Et regat alloquiis pectora cara suis.
<ven. fort. carm. app. 15.5> Tempora noctis agunt, ut hac(==SAC) breuitate salutem:
<ven. fort. carm. app. 15.6> Sex modo uersiculis uel duo ferte, precor.
<ven. fort. carm. app. 16.1> Quamuis quod cuperem fugit me uespere facto,
<ven. fort. carm. app. 16.2> Te mihi non totam nox tulit ista tamen:
<ven. fort. carm. app. 16.3> Etsi non oculis, animo cernuntur amantes;
<ven. fort. carm. app. 16.4> Nam quo forma nequit, mens ibi nostra fuit.
<ven. fort. carm. app. 16.5> Quam locus ille pius qui numquam abrumpit amantes,
<ven. fort. carm. app. 16.6> Quo capiunt oculis quos sua uota petunt
<ven. fort. carm. app. 16.7> In medio posito bonitatis principe Christo,
<ven. fort. carm. app. 16.8> Cuius amore sacro corda ligata manent!
<ven. fort. carm. app. 16.9> Hic quoque sed plures carmina iussa per annos:
<ven. fort. carm. app. 16.10> Hinc rapias tecum. quo tibi digna loquar.
<ven. fort. carm. app. 17.1> Plaudite uoce deo, pia reddite uota, sorores,
<ven. fort. carm. app. 17.2> Quod sic uobiscum gaudia tanta sedent.
<ven. fort. carm. app. 17.3> Me foris excluso uos hanc retinetis amantes:
<ven. fort. carm. app. 17.4> Quod commune placet, non simul esse licet.
<ven. fort. carm. app. 17.5> Haec longaeua diu maneat per singula nobis
<ven. fort. carm. app. 17.6> Floreat et cunctis participanda bonis.
<ven. fort. carm. app. 18.1> Cuncti hodie festiua colunt: ego solus in orbe
<ven. fort. carm. app. 18.2> Absens natali conqueror esse tuo;
<ven. fort. carm. app. 18.3> Qui si forte latens alia regione fuissem,
<ven. fort. carm. app. 18.4> Ad uos debueram concitus ire magis.
<ven. fort. carm. app. 18.5> Nunc alii tibi dant, ego munera nulla sorori,
<ven. fort. carm. app. 18.6> Vel dare qui potui pomula, mora ioti.
<ven. fort. carm. app. 18.7> Sed quamuis absens specie, sum pectore praesens
<ven. fort. carm. app. 18.8> Et rogo quae misi dona libenter habe:
<ven. fort. carm. app. 18.9> Sic deus omnipotens parcat matri atque sorori,
<ven. fort. carm. app. 18.10> Quae non egerunt me retinere sibi.
<ven. fort. carm. app. 18.11> Haec pia festa diu multos, senis ipsa, per annos
<ven. fort. carm. app. 18.12> Laeta matre simul, me quoque fratre colas.
<ven. fort. carm. app. 19.1> Haec mihi festa dies longos superinstet in annos,
<ven. fort. carm. app. 19.2> Gaudia magna ferens haec mihi festa dies.
<ven. fort. carm. app. 19.3> Praestet amore deus tam prospera uota per aeuum,
<ven. fort. carm. app. 19.4> Martini meritis praestet amore deus.
<ven. fort. carm. app. 19.5> Participata mihi uobiscum haec gaudia Christus
<ven. fort. carm. app. 19.6> Seruet in orbe diu participata mihi
<ven. fort. carm. app. 19.7> Mitis in aure sonus suaui dulcedine tinnit,
<ven. fort. carm. app. 19.8> Organa uocis habens mitis in aure sonus.
<ven. fort. carm. app. 19.9> Blandior esca fauis uestra de fauce rigauit
<ven. fort. carm. app. 19.10> Et noua mella dedit blandior esca fauis.
<ven. fort. carm. app. 19.11> Huc uariante choro uox inde rotata cucurrit,
<ven. fort. carm. app. 19.12> Sensibus angelicis huc uariante choro.
<ven. fort. carm. app. 19.13> Carmina sancta diu uox illa ministret ab ore
<ven. fort. carm. app. 19.14> Et recreent animos carmina sancta diu.
<ven. fort. carm. app. 20.1> Sollicitat famulum dominae sua cura benignae,
<ven. fort. carm. app. 20.2> Qualiter a uobis laeta sit acta dies;
<ven. fort. carm. app. 20.3> Nam dum plaudis ouans, mea sunt tua gaudia maius:
<ven. fort. carm. app. 20.4> Tunc mihi uota fauent, dum tibi membra uigent.
<ven. fort. carm. app. 20.5> Ni uale iam fecit, spectet bona nostra parumper,
<ven. fort. carm. app. 20.6> Nec sub nocte uolet: stet ueniente die.
<ven. fort. carm. app. 21.1> Sic hesterna dies totas mihi transtulit horas,
<ven. fort. carm. app. 21.2> Vt matris uocem non meruisse querar:
<ven. fort. carm. app. 21.3> Qualiter agnus amans genetricis ab ubere pulsus
<ven. fort. carm. app. 21.4> Tristis et herbosis anxius errat agris
<ven. fort. carm. app. 21.5>(Nunc fugit ad campos feriens balatibus auras,
<ven. fort. carm. app. 21.6> Nunc redit ad caulas, nec sine matre placent),
<ven. fort. carm. app. 21.7> Sic me de uestris absentem suggero uerbis;
<ven. fort. carm. app. 21.8> Vix tenet incluso nunc domus una loco.
<ven. fort. carm. app. 21.9> Sed refero hinc grates placidae caraeque sorori
<ven. fort. carm. app. 21.10> Quod me consuluit de pietatis ope.
<ven. fort. carm. app. 21.11> Tu retines medium, medium me possidet illa:
<ven. fort. carm. app. 21.12> Cum geminas uideo, tunc ego totus ago.
<ven. fort. carm. app. 21.13> Nunc tibi, cara, precor Martinus, Hilarius astent,
<ven. fort. carm. app. 21.14> Et te uel natos spes tegat una deus.
<ven. fort. carm. app. 22.1> Si nequeo praesens, absens tibi soluo tributum,
<ven. fort. carm. app. 22.2> Vt probet affectum, mater amata, meum.
<ven. fort. carm. app. 22.3> Si non essem absens, facerem quodcumque iuberes:
<ven. fort. carm. app. 22.4> Obsequiis paruis forte placeret iners;
<ven. fort. carm. app. 22.5> Pectore deuoto set rustica lingua dedisset
<ven. fort. carm. app. 22.6> Pastoris calamo matris in aure sonum;
<ven. fort. carm. app. 22.7> Imperiis famulans tererem mea membra diurnis,
<ven. fort. carm. app. 22.8> Seruirent dominae subdita colla suae;
<ven. fort. carm. app. 22.9> Nulla recusarent digiti puteoque profundo
<ven. fort. carm. app. 22.10> Quae manus hoc scripsit prompta leuaret aquas,
<ven. fort. carm. app. 22.11> Protraheret uites et surcula figeret hortis,
<ven. fort. carm. app. 22.12> Plantaret, coleret dulce libenter holus.
<ven. fort. carm. app. 22.13> Splendor erat tecum mea membra ardere coquina
<ven. fort. carm. app. 22.14> Et nigra de puro uasa lauare lacu.
<ven. fort. carm. app. 22.15> Hinc tibi nunc absens Marcelli munera misi
<ven. fort. carm. app. 22.16> Cui dedit excelsum uita beata locum?
<ven. fort. carm. app. 22.17> Et si displiceant indigno uerba relatu,
<ven. fort. carm. app. 22.18> Complaceant animo signa superna tuo.
<ven. fort. carm. app. 22.19> Sis longaeua mihi cum nata et messe sororum.
<ven. fort. carm. app. 22.20> Virgineoque choro crescat ouile dei.
<ven. fort. carm. app. 22.21> Si tua uerba dares, essent plus dulcia quam si
<ven. fort. carm. app. 22.22> Floribus electis mella dedisset apes.
<ven. fort. carm. app. 23.1> Flumine nectareo meritis mihi dulcior Agnes,
<ven. fort. carm. app. 23.2> Quam praesente deo pectore, mente colo,
<ven. fort. carm. app. 23.3> Aspice quam celeri mutantur cuncta rotatu,
<ven. fort. carm. app. 23.4> Dum ueluti pinnis tempora nostra uolant.
<ven. fort. carm. app. 23.5> Casibus incertis scripulos nescimus et horas;
<ven. fort. carm. app. 23.6> Cras sit homo an non sit quis dabit inde fidem?
<ven. fort. carm. app. 23.7> Arboris oppressit hodie nix alta cacumen
<ven. fort. carm. app. 23.8> Duraque ramorum brachia curuat hiems:
<ven. fort. carm. app. 23.9> Crastina forte dies puro si fulserit ortu,
<ven. fort. carm. app. 23.10> Si qua pruina iacet, sole calente liquet.
<ven. fort. carm. app. 23.11> Sic quoque mens hominum dubio de fine salutis
<ven. fort. carm. app. 23.12> Ignorat quantum uiuere uita queat.
<ven. fort. carm. app. 23.13> Sed quoniam uario transcurrunt omnia lapsu,
<ven. fort. carm. app. 23.14> Quem numquam perdas dilige corde sagax:
<ven. fort. carm. app. 23.15> Sit tibi Christus honor, Christus spes, Christus amator,
<ven. fort. carm. app. 23.16> In solo semper fige salutis opem;
<ven. fort. carm. app. 23.17> Temporibus cunctis hunc per tua uiscera uolue:
<ven. fort. carm. app. 23.18> Sic sponso seruent membra pudica fidem.
<ven. fort. carm. app. 23.19> Si sopor obripiat, retinendo in pectore Christum
<ven. fort. carm. app. 23.20> Tempore sub noctis luminis arma gelis;
<ven. fort. carm. app. 23.21> Illum mente colens muro tutaris opimo
<ven. fort. carm. app. 23.22> Et si latro furit, pax tua corda tegit.
<ven. fort. carm. app. 23.23> Huius in amplexu te totam effunde licenter:
<ven. fort. carm. app. 23.24> Illum quisquis habet crimina nulla timet.
<ven. fort. carm. app. 23.25> Hoc age ut, ad thalamos cum uenerit arbiter orbis,
<ven. fort. carm. app. 23.26> Visceribus puris immaculata mices;
<ven. fort. carm. app. 23.27> Lampade fulgenti tunc te ueniente sorores
<ven. fort. carm. app. 23.28> Excipiant laeto Thecla, Susanna choro.
<ven. fort. carm. app. 23.29> Haec modo dum redeo breuiter mandata relinquo:
<ven. fort. carm. app. 23.30> Tu quoque, dum religis, me memorare uelis.
<ven. fort. carm. app. 24.1> Anxius, afflictus curarum pondere curuor,
<ven. fort. carm. app. 24.2> Pectore confuso nec dare uerba queo:
<ven. fort. carm. app. 24.3> Murmure sub dubio laceror neque carmina laxo,
<ven. fort. carm. app. 24.4> Nescio certa loqui mente uagante mihi.
<ven. fort. carm. app. 24.5> Heu, tristem si uota uelint audire fatentem,
<ven. fort. carm. app. 24.6> Me subito ferrent nubila missa tibi;
<ven. fort. carm. app. 24.7> Daedalico lapsu si pinnas sumere nossem,
<ven. fort. carm. app. 24.8> Ad uos quantocius iam reuolasset amans:
<ven. fort. carm. app. 24.9> Nouit enim dominus, qui corda latentia pulsat,
<ven. fort. carm. app. 24.10> Quae mea, sed tacite, uiscera cura domet.
<ven. fort. carm. app. 24.11> Reddite, cum nequeo, dominae promissa benignae;
<ven. fort. carm. app. 24.12> Nec tamen hic culpam crede fuisse meam:
<ven. fort. carm. app. 24.13> Excusa, si forte potes, per sidera testor,
<ven. fort. carm. app. 24.14> Me neque uelle moras matris in aure feras.
<ven. fort. carm. app. 24.15> Oret pro famulo: citius remeare parabo,
<ven. fort. carm. app. 24.16> Et cum praesentor, uerbere, uoce domet.
<ven. fort. carm. app. 25.1> Supplicibus uotis referat mandata salutis
<ven. fort. carm. app. 25.2> Matribus ac dominis pagina missa loquens,
<ven. fort. carm. app. 25.3> Dumque recusat iter nostrum tibi reddere uultus,
<ven. fort. carm. app. 25.4> Affectum saltim sollicitudo probet:
<ven. fort. carm. app. 25.5> Nec sumus absentes, si nos oratio dulcis
<ven. fort. carm. app. 25.6> Praesentes semper cordis amore tenet.
<ven. fort. carm. app. 26.1> Matri natus ego, frater simul ipse sorori
<ven. fort. carm. app. 26.2> Pectore deuoto paruula dona fero.
<ven. fort. carm. app. 26.3> Tertius unitus tria munera porto duabus:
<ven. fort. carm. app. 26.4> Tam dulces animas dulcia poma decent.
<ven. fort. carm. app. 26.5> Sed date nunc ueniam mihi quod fano tali(==TA-LI) habetur:
<ven. fort. carm. app. 26.6> Munera quae portet, charta canister erit.
<ven. fort. carm. app. 27.1> Hoc tibi pro summo direxi munere signum,
<ven. fort. carm. app. 27.2> Vt pariter fratres crux tegat una duos;
<ven. fort. carm. app. 27.3> Alternis uicibus haec pectora nostra gubernet
<ven. fort. carm. app. 27.4> Et commune bonum participetur amor.
<ven. fort. carm. app. 27.5> Ad te quando uenit, mecum magis ista manebit;
<ven. fort. carm. app. 27.6> Plus mihi proficiet, cum tua corda tenet.
<ven. fort. carm. app. 27.7> Sit huius species intra tua uiscera semper,
<ven. fort. carm. app. 27.8> Tunc ibi perpetuam Christus habebit opem.
<ven. fort. carm. app. 27.9> In cruce sacrata qui tunc pietate pependit,
<ven. fort. carm. app. 27.10> Haec tibi cum pendet, porrigit ille manum.
<ven. fort. carm. app. 27.11> Communem matrem uenerando uoce saluto,
<ven. fort. carm. app. 27.12> Quae maneat uobis consociata diu.
<ven. fort. carm. app. 28.1> Dulcis opima decens, cui tanta est cura laboris,
<ven. fort. carm. app. 28.2> Vt tibi sit modico semine magna seges,
<ven. fort. carm. app. 28.3> Quae modo membra libens fugitiuo tempore lassas,
<ven. fort. carm. app. 28.4> Cum Christo dabitur perpetuanda quies.
<ven. fort. carm. app. 28.5> Dextra, ubi nempe paras sudando sororibus escas,
<ven. fort. carm. app. 28.6> Vndis et flammis hinc riget, inde calet:
<ven. fort. carm. app. 28.7> Assiduis uotis inter tua bracchia uoluor
<ven. fort. carm. app. 28.8> Atque meos animos sarcina uestra terit.
<ven. fort. carm. app. 28.9> Nunc faciendo focos epulasque coquendo recurris,
<ven. fort. carm. app. 28.10> Nec ualeo matrem quippe iuuare piger.
<ven. fort. carm. app. 28.11> Filia sed portet praesens onus omne uicissim
<ven. fort. carm. app. 28.12> Et reddat pondus participando leue.
<ven. fort. carm. app. 28.13> Det tibi auxilium mundi reparator utrisque
<ven. fort. carm. app. 28.14> Atque diu pariter hanc foueatis opem.
<ven. fort. carm. app. 29.1> Pergimus inclusas a gurgite cernere terras,
<ven. fort. carm. app. 29.2> Qua uagus Oceanus fertque refertque uices,
<ven. fort. carm. app. 29.3> Fluctibus assiduis cum surgit ad aethera pontus,
<ven. fort. carm. app. 29.4> Huc feritate sua mobilis unda latrat(==LA-TRAT);
<ven. fort. carm. app. 29.5> Litus harenosum refugit, nunc suscipit aestus
<ven. fort. carm. app. 29.6> Nunc, mare dum turget, naufraga terra latet:
<ven. fort. carm. app. 29.7> Quo gelidum abscessit, rediens hoc occupat ardor.
<ven. fort. carm. app. 29.8> Atque loco huc uno sunt tria dona dei.
<ven. fort. carm. app. 29.9> Quamuis sit sterilis, fructus fert illa beatos,
<ven. fort. carm. app. 29.10> Dum caelo dignos pascit harena uiros.
<ven. fort. carm. app. 29.11> Ast ego uel si qua sine uobis urbe tenerer
<ven. fort. carm. app. 29.12> Inter multa tamen milia solus eram.
<ven. fort. carm. app. 29.13> Cernere uos laetas merear, materque sororque.
<ven. fort. carm. app. 29.14> Cum uenit excelsi cena beata dei.
<ven. fort. carm. app. 29.15> Si citius redeat frater Simplicius(==SIMPLI+CI-US), oro,
<ven. fort. carm. app. 29.16> A me mandatae ferte salutis opus:
<ven. fort. carm. app. 29.17> Et rogo per uestras me commendate sorores:
<ven. fort. carm. app. 29.18> Sic faciat cunctas Christus amore suas.
<ven. fort. carm. app. 30.1> Audiui, fateor, ieiunia longa parari:
<ven. fort. carm. app. 30.2> Ad me si ueniant, non toleranda grauent:
<ven. fort. carm. app. 30.3> Expauesco famem quae iam uicina susurrat:
<ven. fort. carm. app. 30.4> Ne parietis iter, transeat illa celer.
<ven. fort. carm. app. 30.5> Mox quoque diffugiens uacuis me abscondo cauernis.
<ven. fort. carm. app. 30.6> Dum modo ieiuno non ego uentre domer.
<ven. fort. carm. app. 30.7> Sed si nunc alios pietas et gratia pascit.
<ven. fort. carm. app. 30.8> De me nulla mihi causa timoris erit.
<ven. fort. carm. app. 31.1> In breuibus tabulis mihi carmina magna dedisti,
<ven. fort. carm. app. 31.2> Quae uacuis ceris reddere mella potes;
<ven. fort. carm. app. 31.3> Multiplices epulas per gaudia festa ministras,
<ven. fort. carm. app. 31.4> Sed mihi plus auido sunt tua uerba cibus:
<ven. fort. carm. app. 31.5> Versiculos mittis placido sermone refectos,
<ven. fort. carm. app. 31.6> In quorum dictis pectora nostra ligas.
<ven. fort. carm. app. 31.7> Omnia sufficiunt aliis quae dulcia tractas.
<ven. fort. carm. app. 31.8> At mihi sinceros det tua lingua fauos.
<ven. fort. carm. app. 31.9> Supplico me recolas inter pia uerba sororum,
<ven. fort. carm. app. 31.10> Velius ut matrem te mea uota probent:
<ven. fort. carm. app. 31.11> Omnibus et reliquis te commendante reformer,
<ven. fort. carm. app. 31.12> Vt per uos merear quod mea causa rogat.
<ven. fort. carm. app. 32.1> Pectore uena loquax, mundano culta sapore
<ven. fort. carm. app. 32.2> Venit ad aeternos lingua colenda libros.
<ven. fort. carm. app. 33.1> Militiam peragens, capiens noua praemia regis.
<ven. fort. carm. app. 34.1> Culmen honorificum, patrum pater, archisacerdos
<ven. fort. carm. app. 34.2> Pontificale decus, proficiente gradu
<ven. fort. carm. app. 34.3> Quem fidei titulus meritis erexit in altum,
<ven. fort. carm. app. 34.4> Ecclesiaeque caput distribuente deo,
<ven. fort. carm. app. 34.5> Discipule egregii, bone Magnerice, Niceti,
<ven. fort. carm. app. 34.6> Nominis auspicio magne canende tui,
<ven. fort. carm. app. 34.7> Clare sacro merito tanto informante magistro,
<ven. fort. carm. app. 34.8> Quem reparas operum fructificante loco,
<ven. fort. carm. app. 34.9> Cuius, opime, sequax sancta et uestigia seruans
<ven. fort. carm. app. 34.10> Rite minister agens ecce magister ades
<ven. fort. carm. app. 34.11> Auctorisque pii successor dignus haberis
<ven. fort. carm. app. 34.12> Heredisque sui frugiparensque manes.
<ven. fort. carm. app. 34.13> Creuit post obitum pater et te crescere fecit:
<ven. fort. carm. app. 34.14> Dum capit ille polum, tu capis arce locum.
<ven. fort. carm. app. 34.15> Grex alitur per te uice praecessoris, alumne,
<ven. fort. carm. app. 34.16> Nec sua damna dolet, dum tua lucra tenet.
<ven. fort. carm. app. 34.17> Fratribus optandus, iucundus honore ministris
<ven. fort. carm. app. 34.18> Carius et populis pastor amore places.
<ven. fort. carm. app. 34.19> Te panem esuriens, tectum hospes, nudus amictum,
<ven. fort. carm. app. 34.20> Te fessus requiem, spem peregrinus habet.
<ven. fort. carm. app. 34.21> Haec faciens intende magis, uenerande sacerdos,
<ven. fort. carm. app. 34.22> Vt commissa tibi dupla talenta feras.
<ven. fort. carm. app. 34.23> Pro Fortunato exorans quoque dulcis amator
<ven. fort. carm. app. 34.24> Spem mihi dans ueniae, sit tibi palma, pater.
