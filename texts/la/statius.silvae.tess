<stat. silu. 1 1.1> Quae superimposito moles geminata colosso
<stat. silu. 1 1.2> Stat Latium complexa forum? caelone peractum
<stat. silu. 1 1.3> Fluxit opus? Siculis an conformata caminis
<stat. silu. 1 1.4> Effigies lassum Steropen Brontenque reliquit?
<stat. silu. 1 1.5> An te Palladiae talem, Germanice, nobis
<stat. silu. 1 1.6> Exegere manus, qualem modo frena tenentem
<stat. silu. 1 1.7> Rhenus et attoniti uidit domus ardua Daci?
<stat. silu. 1 1.8> Nunc age Fama prior notum per saecula nomen
<stat. silu. 1 1.9> Dardanii miretur equi, cui uertice sacro
<stat. silu. 1 1.10> Dindymon et caesis decreuit frondibus Ide:
<stat. silu. 1 1.11> Hunc neque discissis cepissent Pergama muris
<stat. silu. 1 1.12> Nec grege permixto pueri innuptaeque puellae
<stat. silu. 1 1.13> Ipse nec Aeneas nec magnus duceret Hector.
<stat. silu. 1 1.14> Adde quod ille nocens saeuosque amplexus Achiuos,
<stat. silu. 1 1.15> Hunc mitis commendat eques: iuuat ora tueri
<stat. silu. 1 1.16> Mixta notis belli placidamque gerentia pacem.
<stat. silu. 1 1.17> Nec ueris maiora putes: par forma decorque,
<stat. silu. 1 1.18> Par honor. exhaustis Martem non altius armis
<stat. silu. 1 1.19> Bistonius portat sonipes magnoque superbit
<stat. silu. 1 1.20> Pondere, nec tardo raptus prope flumina cursu
<stat. silu. 1 1.21> Fumat et ingenti propellit Strymona flatu.
<stat. silu. 1 1.22> Par operi sedes. hinc obuia limina pandit
<stat. silu. 1 1.23> Qui fessus bellis ascitae munere prolis
<stat. silu. 1 1.24> Primus iter nostris ostendit in aethera diuis;
<stat. silu. 1 1.25> Discit et e uultu quantum tu mitior armis,
<stat. silu. 1 1.26> Qui, nec in externos facilis saeuire furores,
<stat. silu. 1 1.27> Das Chattis Dacisque fidem. te signa ferente
<stat. silu. 1 1.28> Et minor in leges gener et Cato Caesaris iret.
<stat. silu. 1 1.29> At laterum passus hinc Iulia tecta tuentur,
<stat. silu. 1 1.30> Illinc belligeri sublimis regia Pauli,
<stat. silu. 1 1.31> Terga pater blandoque uidet Concordia uultu.
<stat. silu. 1 1.32> Ipse autem puro celsum caput aere saeptus
<stat. silu. 1 1.33> Templa super fulges et prospectare uideris,
<stat. silu. 1 1.34> An noua contemptis surgant Palatia flammis
<stat. silu. 1 1.35> Pulchrius, an tacita uigilet face Troicus ignis
<stat. silu. 1 1.36> Atque exploratas iam laudet Vesta ministras.
<stat. silu. 1 1.37> Dextra uetat pugnas, laeuam Tritonia uirgo
<stat. silu. 1 1.38> Non grauat et sectae praetendit colla Medusae,
<stat. silu. 1 1.39> Ceu stimulis accendit equum; nec dulcior usquam
<stat. silu. 1 1.40> Lecta deae sedes nec si, Pater, ipse teneres.
<stat. silu. 1 1.41> Pectora, quae mundi ualeant euoluere curas
<stat. silu. 1 1.42> Et quis se totis Temese dedit hausta metallis,
<stat. silu. 1 1.43> It tergo demissa chlamys. latus ense quieto
<stat. silu. 1 1.44> Securum, magnus quanto mucrone minatur
<stat. silu. 1 1.45> Noctibus hibernis et sidera terret Orion.
<stat. silu. 1 1.46> At sonipes habitus animosque imitatus equestris
<stat. silu. 1 1.47> Acrius attollit uultus cursumque minatur;
<stat. silu. 1 1.48> Cui rigidis stant colla iubis uiuusque per armos
<stat. silu. 1 1.49> Impetus, et tantis calcaribus ilia late
<stat. silu. 1 1.50> Suffectura patent. uacuae pro caespite terrae
<stat. silu. 1 1.51> Aerea captiui crinem terit ungula Rheni.
<stat. silu. 1 1.52> Hunc et Adrasteus uisum extimuisset Arion,
<stat. silu. 1 1.53> Et pauet aspiciens Ledaeus ab aede propinqua
<stat. silu. 1 1.54> Cyllarus: hic domini numquam mutabit habenas
<stat. silu. 1 1.55> Perpetuus frenis atque uni seruiet astro.
<stat. silu. 1 1.56> Vix sola sufficiunt insessaque pondere tanto
<stat. silu. 1 1.57> Subter anhelat humus, nec ferro aut aere: laborant
<stat. silu. 1 1.58> Sub genio, teneat quamuis aeterna crepido,
<stat. silu. 1 1.59> Quae superingesti portaret culmina montis
<stat. silu. 1 1.60> Caeliferique attrita genu durasset Atlantis.
<stat. silu. 1 1.61> Nec longae traxere morae. iuuat ipsa labores
<stat. silu. 1 1.62> Forma dei praesens operique intenta iuuentus
<stat. silu. 1 1.63> Miratur plus posse manus. strepit ardua pulsu
<stat. silu. 1 1.64> Machina; continuus septem per culmina Martis
<stat. silu. 1 1.65> It fragor et magnae uincit uaga murmura Romae.
<stat. silu. 1 1.66> Ipse loci custos, cuius sacrata uorago
<stat. silu. 1 1.67> Famosique lacus nomen memorabile seruant,
<stat. silu. 1 1.68> Innumeros aeris sonitus et uerbere crudo
<stat. silu. 1 1.69> Vt sensit mugire forum, mouet horrida sancto
<stat. silu. 1 1.70> Ora situ meritaque caput uenerabile quercu.
<stat. silu. 1 1.71> Ac primum ingentes habitus lucemque coruscam
<stat. silu. 1 1.72> Expauit maioris equi terque ardua mersit
<stat. silu. 1 1.73> Colla lacu trepidans, laetus mox praeside uiso:
<stat. silu. 1 1.74>"Salue, magnorum proles genitorque deorum,
<stat. silu. 1 1.75> Auditum longe numen mihi: nunc mea felix,
<stat. silu. 1 1.76> Nunc ueneranda palus, cum te prope nosse tuumque
<stat. silu. 1 1.77> Immortale iubar uicina sede tueri
<stat. silu. 1 1.78> Concessum. semel auctor ego inuentorque salutis
<stat. silu. 1 1.79> Romuleae: tu bella Iouis, tu proelia Rheni,
<stat. silu. 1 1.80> Tu ciuile nefas, tu tardum in foedera montem
<stat. silu. 1 1.81> Longo Marte domas. quod si te nostra tulissent
<stat. silu. 1 1.82> Saecula, temptasses me non audente profundo
<stat. silu. 1 1.83> Ire lacu, sed Roma tuas tenuisset habenas."
<stat. silu. 1 1.84> Cedat equus, Latiae qui contra templa Diones
<stat. silu. 1 1.85> Caesarei stat sede fori, quem traderis ausus
<stat. silu. 1 1.86> Pellaeo, Lysippe, duci, mox Caesaris ora
<stat. silu. 1 1.87> Mirata ceruice tulit. uix lumine fesso
<stat. silu. 1 1.88> Explores, quam longus in hunc despectus ab illo.
<stat. silu. 1 1.89> Quis rudis usque adeo qui non, ut uiderit ambos,
<stat. silu. 1 1.90> Tantum dicat equos quantum distare regentes?
<stat. silu. 1 1.91> Non hoc imbriferas hiemes opus aut Iouis ignem
<stat. silu. 1 1.92> Tergeminum, Aeolii non agmina carceris horret
<stat. silu. 1 1.93> Annorumue moras: stabit, dum terra polusque,
<stat. silu. 1 1.94> Dum Romana dies. hoc et sub nocte silenti,
<stat. silu. 1 1.95> Cum superis terrena placent, tua turba relicto
<stat. silu. 1 1.96> Labetur caelo miscebitque oscula iuxta:
<stat. silu. 1 1.97> Ibit in amplexus natus fraterque paterque
<stat. silu. 1 1.98> Et soror: una locum ceruix dabit omnibus astris.
<stat. silu. 1 1.99> Vtere perpetuum populi magnique senatus
<stat. silu. 1 1.100> Munere. Apelleae cuperent te scribere cerae
<stat. silu. 1 1.101> Optassetque nouo similem te ponere templo
<stat. silu. 1 1.102> Atticus Elei senior Iouis, et tua mitis
<stat. silu. 1 1.103> Ora Taras, tua sidereas imitantia flammas
<stat. silu. 1 1.104> Lumina contempto mallet Rhodos aspera Phoebo.
<stat. silu. 1 1.105> Certus ames terras et quae tibi templa dicamus
<stat. silu. 1 1.106> Ipse colas; nec te caeli iuuet aula, tuosque
<stat. silu. 1 1.107> Laetus huic dono uideas dare tura nepotes.
<stat. silu. 1 2.1> Vnde sacro Latii sonuerunt carmine montes?
<stat. silu. 1 2.2> Cui, Paean, noua plectra moues umeroque comanti
<stat. silu. 1 2.3> Facundum suspendis ebur? procul ecce canoro
<stat. silu. 1 2.4> Demigrant Helicone deae quatiuntque nouena
<stat. silu. 1 2.5> Lampade sollemnem thalamis coeuntibus ignem
<stat. silu. 1 2.6> Et de Pieriis uocalem fontibus undam.
<stat. silu. 1 2.7> Quas inter uultu petulans Elegea propinquat
<stat. silu. 1 2.8> Celsior adsueto, diuasque hortatur et ambit
<stat. silu. 1 2.9> Alternum furata pedem decimamque uideri
<stat. silu. 1 2.10> Se cupit et medias fallit permixta sorores.
<stat. silu. 1 2.11> Ipsa manu nuptam genetrix Aeneia duxit
<stat. silu. 1 2.12> Lumina demissam et dulci probitate rubentem,
<stat. silu. 1 2.13> Ipsa toros et sacra parat cultuque Latino
<stat. silu. 1 2.14> Dissimulata deam crinem uultusque genasque
<stat. silu. 1 2.15> Temperat atque noua gestit minor ire marita.
<stat. silu. 1 2.16> Nosco diem causasque sacri: te concinit iste
<stat. silu. 1 2.17>(Pande foris!) te, Stella, chorus; tibi Phoebus et Euhan
<stat. silu. 1 2.18> Et de Maenalia uolucer Tegeaticus umbra
<stat. silu. 1 2.19> Serta ferunt. nec blandus Amor nec Gratia cessat
<stat. silu. 1 2.20> Amplexum niueos optatae coniugis artus
<stat. silu. 1 2.21> Floribus innumeris et olenti spargere nimbo.
<stat. silu. 1 2.22> Tu modo fronte rosas, uiolis modo lilia mixta
<stat. silu. 1 2.23> Excipis et dominae niueis a uultibus obstas.
<stat. silu. 1 2.24> Ergo dies aderat Parcarum conditus albo
<stat. silu. 1 2.25> Vellere, quo Stellae Violentillaeque professus
<stat. silu. 1 2.26> Clamaretur hymen. cedant curaeque metusque,
<stat. silu. 1 2.27> Cessent mendaces obliqui carminis astus;
<stat. silu. 1 2.28> Fama, tace: subiit leges et frena momordit
<stat. silu. 1 2.29> Ille solutus amor. consumpta est fabula uulgi
<stat. silu. 1 2.30> Et narrata diu uiderunt oscula ciues.
<stat. silu. 1 2.31> Tu tamen attonitus, quamuis data copia tantae
<stat. silu. 1 2.32> Noctis, adhuc optas permissaque numine dextro
<stat. silu. 1 2.33> Vota paues. pone, o dulcis, suspiria, uates,
<stat. silu. 1 2.34> Pone: tua est. licet expositum per limen aperto
<stat. silu. 1 2.35> Ire, redire gradu: iam nusquam ianitor aut lex
<stat. silu. 1 2.36> Aut pudor. amplexu tandem satiare petito
<stat. silu. 1 2.37>(Contigit!) et duras pariter reminiscere noctes.
<stat. silu. 1 2.38> Digna quidem merces, et si tibi Iuno labores
<stat. silu. 1 2.39> Herculeos, Stygiis et si concurrere monstris
<stat. silu. 1 2.40> Fata darent, si Cyaneos raperere per aestus.
<stat. silu. 1 2.41> Hanc propter tanti Pisaea lege trementem
<stat. silu. 1 2.42> Currere et Oenomai fremitus audire sequentis;
<stat. silu. 1 2.43> Nec si Dardania pastor temerarius Ida
<stat. silu. 1 2.44> Sedisses, haec dona forent, nec si alma per auras
<stat. silu. 1 2.45> Praepete suspensum ueheret Tithonia biga.
<stat. silu. 1 2.46> Sed quae causa toros inopinaque gaudia uati
<stat. silu. 1 2.47> Attulit? hic mecum, dum feruent agmine postes
<stat. silu. 1 2.48> Atriaque et multa pulsantur limina uirga,
<stat. silu. 1 2.49> Hic, Erato iucunda, doce: uacat apta mouere
<stat. silu. 1 2.50> Colloquia, et docti norunt audire penates.
<stat. silu. 1 2.51> Forte, serenati qua stat plaga lactea caeli,
<stat. silu. 1 2.52> Alma Venus thalamo pulsa modo nocte iacebat
<stat. silu. 1 2.53> Amplexu duro Getici resoluta mariti.
<stat. silu. 1 2.54> Fulcra torosque deae tenerum premit agmen Amorum;
<stat. silu. 1 2.55> Signa petunt quas ferre faces, quae pectora figi
<stat. silu. 1 2.56> Imperet; an terris saeuire an malit in undis,
<stat. silu. 1 2.57> An miscere deos an adhuc uexare Tonantem.
<stat. silu. 1 2.58> Ipsi animus nondum nec cordi fixa uoluntas:
<stat. silu. 1 2.59> Fessa iacet stratis, ubi quondam conscia culpae
<stat. silu. 1 2.60> Lemnia deprenso repserunt uincula lecto.
<stat. silu. 1 2.61> Hic puer e turba uolucrum, cui plurimus ignis
<stat. silu. 1 2.62> Ore manusque leui numquam frustrata sagitta,
<stat. silu. 1 2.63> Agmine de medio tenera sic dulce profatur
<stat. silu. 1 2.64> Voce (pharetrati pressere silentia fratres):
<stat. silu. 1 2.65>"Scis ut, mater", ait "nulla mihi dextera segnis
<stat. silu. 1 2.66> Militia; quemcumque hominum diuumque dedisti,
<stat. silu. 1 2.67> Vritur. at quondam lacrimis et supplice dextra
<stat. silu. 1 2.68> Et uotis precibusque uirum concede moueri,
<stat. silu. 1 2.69> O genetrix: duro nec enim ex adamante creati,
<stat. silu. 1 2.70> Sed tua turba sumus. clarus de gente Latina
<stat. silu. 1 2.71> Est iuuenis, quem patriciis maioribus ortum
<stat. silu. 1 2.72> Nobilitas gauisa tulit praesagaque formae
<stat. silu. 1 2.73> Protinus e nostro posuit cognomina caelo.
<stat. silu. 1 2.74> Hunc egomet tota quondam (tibi dulce) pharetra
<stat. silu. 1 2.75> Improbus et densa trepidantem cuspide fixi.
<stat. silu. 1 2.76> Quamuis Ausoniis multum gener ille petitus
<stat. silu. 1 2.77> Matribus, edomui uictum dominaeque potentis
<stat. silu. 1 2.78> Ferre iugum et longos iussi sperare per annos.
<stat. silu. 1 2.79> Ast illam summa leuiter (sic namque iubebas)
<stat. silu. 1 2.80> Lampade parcentes et inerti strinximus arcu.
<stat. silu. 1 2.81> Ex illo quantos iuuenis premat anxius ignes,
<stat. silu. 1 2.82> Testis ego attonitus, quantum me nocte dieque
<stat. silu. 1 2.83> Vrgentem ferat: haud ulli uehementior umquam
<stat. silu. 1 2.84> Incubui, genetrix, iterataque uulnera fodi.
<stat. silu. 1 2.85> Vidi ego et immiti cupidum decurrere campo
<stat. silu. 1 2.86> Hippomenen, nec sic meta pallebat in ipsa;
<stat. silu. 1 2.87> Vidi et Abydeni iuuenis certantia remis
<stat. silu. 1 2.88> Bracchia laudauique manus et saepe natanti
<stat. silu. 1 2.89> Praeluxi: minor ille calor, quo saeua tepebant
<stat. silu. 1 2.90> Aequora: tu ueteres, iuuenis, transgressus amores.
<stat. silu. 1 2.91> Ipse ego te tantos stupui durasse per aestus
<stat. silu. 1 2.92> Firmauique animos blandisque madentia plumis
<stat. silu. 1 2.93> Lumina detersi. quotiens mihi questus Apollo,
<stat. silu. 1 2.94> Sic uatem maerere suum! iam, mater, amatos
<stat. silu. 1 2.95> Indulge thalamos. noster comes ille piusque
<stat. silu. 1 2.96> Signifer: armiferos poterat memorare labores
<stat. silu. 1 2.97> Claraque facta uirum et torrentes sanguine campos,
<stat. silu. 1 2.98> Sed tibi plectra dedit mitisque incedere uates
<stat. silu. 1 2.99> Maluit et nostra laurum subtexere myrto.
<stat. silu. 1 2.100> Hic iuuenum lapsus suaque aut externa reuoluit
<stat. silu. 1 2.101> Vulnera; pro! quanta est Paphii reuerentia, mater,
<stat. silu. 1 2.102> Numinis: hic nostrae defleuit fata columbae."
<stat. silu. 1 2.103> Finis erat: tenera matris ceruice pependit
<stat. silu. 1 2.104> Blandus et admotis tepefecit pectora pennis.
<stat. silu. 1 2.105> Illa refert uultum non aspernata rogari:
<stat. silu. 1 2.106>"Grande quidem rarumque uiris, quos ipsa probaui,
<stat. silu. 1 2.107> Pierius uotum iuuenis cupit. hanc ego formae
<stat. silu. 1 2.108> Egregium mirata decus, cui gloria patrum
<stat. silu. 1 2.109> Et generis certabat honos, tellure cadentem
<stat. silu. 1 2.110> Excepi fouique sinu, nec colla genasque
<stat. silu. 1 2.111> Comere nec pingui crinem deducere amomo
<stat. silu. 1 2.112> Cessauit mea, nate, manus. mihi dulcis imago
<stat. silu. 1 2.113> Prosiluit. celsae procul aspice frontis honores
<stat. silu. 1 2.114> Suggestumque comae. Latias metire quid ultra
<stat. silu. 1 2.115> Emineat matres: quantum Latonia Nymphas
<stat. silu. 1 2.116> Virgo premit quantumque egomet Nereidas exsto.
<stat. silu. 1 2.117> Haec et caeruleis mecum consurgere digna
<stat. silu. 1 2.118> Fluctibus et nostra potuit considere concha;
<stat. silu. 1 2.119> Et si flammigeras potuisset scandere sedes
<stat. silu. 1 2.120> Hasque intrare domos, ipsi erraretis, Amores.
<stat. silu. 1 2.121> Huic quamuis census dederim largita beatos,
<stat. silu. 1 2.122> Vincit opes animo. querimur iam Seras auaros
<stat. silu. 1 2.123> Angustum spoliare nemus Clymenaeaque deesse
<stat. silu. 1 2.124> Germina nec uirides satis illacrimare sorores,
<stat. silu. 1 2.125> Vellera Sidonio iam pauca rubescere tabo
<stat. silu. 1 2.126> Raraque longaeuis niuibus crystalla gelari.
<stat. silu. 1 2.127> Huic Hermum fuluoque Tagum decurrere limo
<stat. silu. 1 2.128>(Nec satis ad cultus), huic Inda monilia Glaucum
<stat. silu. 1 2.129> Proteaque atque omnem Nereida quaerere iussi.
<stat. silu. 1 2.130> Hanc si Thessalicos uidisses, Phoebe, per agros
<stat. silu. 1 2.131> Erraret secura Daphne(==DA-PHNE). sin litore Naxi
<stat. silu. 1 2.132> Theseum iuxta foret haec conspecta cubile,
<stat. silu. 1 2.133> Gnosida desertam profugus liquisset et Euhan.
<stat. silu. 1 2.134> Quod nisi me longis placasset Iuno querelis,
<stat. silu. 1 2.135> Falsus huic pennas et cornua sumeret aethrae
<stat. silu. 1 2.136> Rector, in hanc uero cecidisset Iuppiter auro.
<stat. silu. 1 2.137> Sed dabitur iuueni, cui tu, mea summa potestas,
<stat. silu. 1 2.138> Nate, cupis thalami quamuis iuga ferre secundi
<stat. silu. 1 2.139> Saepe neget maerens, ipsam iam cedere sensi
<stat. silu. 1 2.140> Inque uicem tepuisse uiro". sic fata leuauit
<stat. silu. 1 2.141> Sidereos artus thalamique egressa superbum
<stat. silu. 1 2.142> Limen Amyclaeos ad frena citauit olores.
<stat. silu. 1 2.143> Iungit Amor laetamque uehens per nubila matrem
<stat. silu. 1 2.144> Gemmato temone sedet. iam Thybridis arces
<stat. silu. 1 2.145> Iliacae: pandit nitidos domus alta penates
<stat. silu. 1 2.146> Claraque gaudentes plauserunt limina cygni.
<stat. silu. 1 2.147> Digna deae sedes, nitidis nec sordet ab astris.
<stat. silu. 1 2.148> Hic Libycus Phrygiusque silex, hic dura Laconum
<stat. silu. 1 2.149> Saxa uirent, hic flexus onyx et concolor alto
<stat. silu. 1 2.150> Vena mari rupesque nitent, quis purpura saepe
<stat. silu. 1 2.151> Oebalis et Tyrii moderator liuet aeni.
<stat. silu. 1 2.152> Pendent innumeris fastigia nixa columnis,
<stat. silu. 1 2.153> Robora Dalmatico lucent satiata metallo.
<stat. silu. 1 2.154> Excludunt radios siluis demissa uetustis
<stat. silu. 1 2.155> Frigora, perspicui uiuunt in marmore fontes.
<stat. silu. 1 2.156> Nec seruat natura uices: hic Sirius alget,
<stat. silu. 1 2.157> Bruma tepet uersumque domus sibi temperat annum.
<stat. silu. 1 2.158> Exsultat uisu tectisque potentis alumnae
<stat. silu. 1 2.159> Non secus alma Venus quam si Paphon aequore ab alto
<stat. silu. 1 2.160> Idaliasque domos Erycinaque templa subiret.
<stat. silu. 1 2.161> Tunc ipsam solo reclinem affata cubili:
<stat. silu. 1 2.162>"Quonam hic usque sopor uacuique modestia lecti,
<stat. silu. 1 2.163> O mihi Laurentes inter dilecta puellas?
<stat. silu. 1 2.164> Quis morum fideique modus? numquamne uirili
<stat. silu. 1 2.165> Summittere iugo? ueniet iam tristior aetas.
<stat. silu. 1 2.166> Exerce formam et fugientibus utere donis:
<stat. silu. 1 2.167> Non ideo tibi tale decus uultusque superbos
<stat. silu. 1 2.168> Meque dedi, uiduos ut transmittare per annos
<stat. silu. 1 2.169> Ceu non cara mihi. satis o nimiumque priores
<stat. silu. 1 2.170> Despexisse procos. at enim hic tibi sanguine toto
<stat. silu. 1 2.171> Deditus unam omnes inter miratur amatque
<stat. silu. 1 2.172> Nec formae nec stirpis egens; nam docta per Vrbem
<stat. silu. 1 2.173> Carmina qui iuuenes, quae non didicere puellae?
<stat. silu. 1 2.174> Hunc et bissenos (sic indulgentia pergat
<stat. silu. 1 2.175> Praesidis Ausonii!) cernes attollere fasces
<stat. silu. 1 2.176> Ante diem; certe iam nunc Cybeleia mouit
<stat. silu. 1 2.177> Limina et Euboicae carmen legit ille Sibyllae.
<stat. silu. 1 2.178> Iamque parens Latius, cuius praenoscere mentem
<stat. silu. 1 2.179> Fas mihi, purpureos habitus iuuenique curule
<stat. silu. 1 2.180> Indulgebit ebur, Dacasque (et gloria maior!)
<stat. silu. 1 2.181> Exuuias laurosque dabit celebrare recentes.
<stat. silu. 1 2.182> Ergo age, iunge toros atque otia deme iuuentae.
<stat. silu. 1 2.183> Quas ego non gentes, quae non face corda iugali?
<stat. silu. 1 2.184> Alituum pecudumque mihi durique ferarum
<stat. silu. 1 2.185> Non renuere greges, ipsum in conubia terrae
<stat. silu. 1 2.186> Aethera, cum pluuiis rarescunt nubila, soluo.
<stat. silu. 1 2.187> Sic rerum series mundique reuertitur aetas.
<stat. silu. 1 2.188> Vnde nouum Troiae decus ardentumque deorum
<stat. silu. 1 2.189> Raptorem, Phrygio si non ego iuncta marito?
<stat. silu. 1 2.190> Lydius unde meos iterasset Thybris Iulos?
<stat. silu. 1 2.191> Quis septemgeminae posuisset moenia Romae
<stat. silu. 1 2.192> Imperii Latiale caput, nisi Dardana furto
<stat. silu. 1 2.193> Cepisset Martem, nec me prohibente, sacerdos?"
<stat. silu. 1 2.194> His mulcet dictis tacitaeque inspirat honorem
<stat. silu. 1 2.195> Conubii. redeunt animo iam dona precesque
<stat. silu. 1 2.196> Et lacrimae uigilesque uiri prope limina questus,
<stat. silu. 1 2.197> Asteris et uatis totam cantata per urbem,
<stat. silu. 1 2.198> Asteris ante dapes, nocte Asteris, Asteris ortu,
<stat. silu. 1 2.199> Quantum non clamatus Hylas. iamque aspera coepit
<stat. silu. 1 2.200> Flectere corda libens et iam sibi dura uideri.
<stat. silu. 1 2.201> Macte toris, Latios inter placidissime uates,
<stat. silu. 1 2.202> Quod durum permensus iter coeptique laboris
<stat. silu. 1 2.203> Prendisti portus. nitidae sic transfuga Pisae
<stat. silu. 1 2.204> Amnis in externos longe flammatus amores
<stat. silu. 1 2.205> Flumina demerso trahit intemerata canali,
<stat. silu. 1 2.206> Donec Sicanios tandem prolatus anhelo
<stat. silu. 1 2.207> Ore bibat fontes: miratur dulcia Nais
<stat. silu. 1 2.208> Oscula nec credit pelago uenisse maritum.
<stat. silu. 1 2.209> Quis tibi tunc alacri caelestum in munere claro,
<stat. silu. 1 2.210> Stella, dies, quanto salierunt pectora uoto,
<stat. silu. 1 2.211> Dulcia cum dominae dexter conubia uultus
<stat. silu. 1 2.212> Adnuit! ire polo nitidosque errare per axes
<stat. silu. 1 2.213> Visus. Amyclaeis minus exsultauit harenis
<stat. silu. 1 2.214> Pastor ad Idaeas Helena ueniente carinas;
<stat. silu. 1 2.215> Thessala nec talem uiderunt Pelea Tempe,
<stat. silu. 1 2.216> Cum Thetin Haemoniis Chiron accedere terris
<stat. silu. 1 2.217> Erecto prospexit equo. quam longa morantur
<stat. silu. 1 2.218> Sidera! quam segnis uotis Aurora mariti!
<stat. silu. 1 2.219> At procul ut Stellae thalamos sensere parari
<stat. silu. 1 2.220> Letous uatum pater et Semeleius Euhan,
<stat. silu. 1 2.221> Hic mouet Ortygia, mouet hic rapida agmina Nysa.
<stat. silu. 1 2.222> Huic Lycii montes gelidaeque umbracula Thymbrae
<stat. silu. 1 2.223> Et, Parnase, sonas: illi Pangaea resultant
<stat. silu. 1 2.224> Ismaraque et quondam genialis litora Naxi.
<stat. silu. 1 2.225> Tunc caras iniere fores comitique canoro
<stat. silu. 1 2.226> Hic chelyn, hic flauam maculoso nebrida tergo,
<stat. silu. 1 2.227> Hic thyrsos, hic plectra ferunt; hic enthea lauro
<stat. silu. 1 2.228> Tempora, Minoa crinem premit ille corona.
<stat. silu. 1 2.229> Vixdum emissa dies, et iam socialia praesto
<stat. silu. 1 2.230> Omina, iam festa feruet domus utraque pompa.
<stat. silu. 1 2.231> Fronde uirent postes, effulgent compita flammis,
<stat. silu. 1 2.232> Et pars immensae gaudet celeberrima Romae.
<stat. silu. 1 2.233> Omnis honos, cuncti ueniunt ad limina fasces,
<stat. silu. 1 2.234> Omnis plebeio teritur praetexta tumultu:
<stat. silu. 1 2.235> Hinc eques, hinc iuuenum coetu stola mixta laborat.
<stat. silu. 1 2.236> Felices utrosque uocant, sed in agmine plures
<stat. silu. 1 2.237> Inuidere uiro. iamdudum poste reclinis
<stat. silu. 1 2.238> Quaerit Hymen thalamis intactum dicere carmen,
<stat. silu. 1 2.239> Quo uatem mulcere queat. dat Iuno uerenda
<stat. silu. 1 2.240> Vincula et insigni geminat Concordia taeda.
<stat. silu. 1 2.241> Hic fuit ille dies: noctem canat ipse maritus,
<stat. silu. 1 2.242> Quantum nosse licet. sic uicta sopore doloso
<stat. silu. 1 2.243> Martia fluminea posuit latus Ilia ripa;
<stat. silu. 1 2.244> Non talis niueos tinxit Lauinia uultus,
<stat. silu. 1 2.245> Cum Turno spectante rubet; non Claudia talis
<stat. silu. 1 2.246> Respexit populos mota iam uirgo carina.
<stat. silu. 1 2.247> Nunc opus, Aonidum comites tripodumque ministri,
<stat. silu. 1 2.248> Diuersis certare modis: eat enthea uittis
<stat. silu. 1 2.249> Atque hederis redimita cohors, ut pollet ouanti
<stat. silu. 1 2.250> Quisque lyra. sed praecipue qui nobile gressu
<stat. silu. 1 2.251> Extremo fraudatis opus, date carmina festis
<stat. silu. 1 2.252> Digna toris. hunc ipse Coo plaudente Philetas
<stat. silu. 1 2.253> Callimachusque senex Vmbroque Propertius antro
<stat. silu. 1 2.254> Ambissent laudare diem, nec tristis in ipsis
<stat. silu. 1 2.255> Naso Tomis diuesque foco lucente Tibullus.
<stat. silu. 1 2.256> Me certe non unus amor simplexque canendi
<stat. silu. 1 2.257> Causa trahit: tecum similes iunctaeque Camenae,
<stat. silu. 1 2.258> Stella, mihi, multumque pares bacchamur ad aras
<stat. silu. 1 2.259> Et sociam doctis haurimus ab amnibus undam.
<stat. silu. 1 2.260> At te nascentem gremio mea prima recepit
<stat. silu. 1 2.261> Parthenope, dulcisque solo tu gloria nostro
<stat. silu. 1 2.262> Reptasti. nitidum consurgat ad aethera tellus
<stat. silu. 1 2.263> Eubois et pulchra tumeat Sebethos alumna;
<stat. silu. 1 2.264> Nec sibi sulpureis Lucrinae Naides antris
<stat. silu. 1 2.265> Nec Pompeiani placeant magis otia Sarni.
<stat. silu. 1 2.266> Eia age, praeclaros Latio properate nepotes,
<stat. silu. 1 2.267> Qui leges, qui castra regant, qui carmina ludant.
<stat. silu. 1 2.268> Acceleret partu decimum bona Cynthia mensem,
<stat. silu. 1 2.269> Sed parcat Lucina precor; tuque ipse parenti
<stat. silu. 1 2.270> Parce, puer, ne mollem uterum, ne stantia laedas
<stat. silu. 1 2.271> Pectora; cumque tuos tacito natura recessu
<stat. silu. 1 2.272> Formarit uultus, multum de patre decoris,
<stat. silu. 1 2.273> Plus de matre feras. at tu, pulcherrima forma
<stat. silu. 1 2.274> Italidum, tandem merito possessa marito,
<stat. silu. 1 2.275> Vincla diu quaesita foue, sic damna decoris
<stat. silu. 1 2.276> Nulla tibi; longe uirides sic flore iuuentae
<stat. silu. 1 2.277> Perdurent uultus, tardeque haec forma senescat.
<stat. silu. 1 3.1> Cernere facundi Tibur glaciale Vopisci
<stat. silu. 1 3.2> Si quis et inserto geminos Aniene penates
<stat. silu. 1 3.3> Aut potuit sociae commercia noscere ripae
<stat. silu. 1 3.4> Certantisque sibi dominum defendere uillas,
<stat. silu. 1 3.5> Illum nec calido latrauit Sirius astro,
<stat. silu. 1 3.6> Nec grauis aspexit Nemeae frondentis alumnus:
<stat. silu. 1 3.7> Talis hiems tectis, frangunt sic improba solem
<stat. silu. 1 3.8> Frigora, Pisaeumque domus non aestuat annum.
<stat. silu. 1 3.9> Ipsa manu tenera tecum scripsisse Voluptas
<stat. silu. 1 3.10> Tunc Venus Idaliis unxit fastigia sucis
<stat. silu. 1 3.11> Permulsitque comis blandumque reliquit honorem
<stat. silu. 1 3.12> Sedibus, et uolucres uetuit discedere natos.
<stat. silu. 1 3.13> O longum memoranda dies! quae mente reporto
<stat. silu. 1 3.14> Gaudia, quam lassos per tot miracula uisus:
<stat. silu. 1 3.15> Ingenium quam mite solo, quae forma beatis
<stat. silu. 1 3.16> Ante manus artemque locis! non largius usquam
<stat. silu. 1 3.17> Indulsit Natura sibi. nemora alta citatis
<stat. silu. 1 3.18> Incubuere uadis; fallax responsat imago
<stat. silu. 1 3.19> Frondibus, et longas eadem fugit umbra per undas.
<stat. silu. 1 3.20> Ipse Anien (miranda fides!) infraque superque
<stat. silu. 1 3.21> Saxeus hic tumidam rabiem spumosaque ponit
<stat. silu. 1 3.22> Murmura, ceu placidi ueritus turbare Vopisci
<stat. silu. 1 3.23> Pieriosque dies et habentes carmina somnos.
<stat. silu. 1 3.24> Litus utrumque domi, nec te mitissimus amnis
<stat. silu. 1 3.25> Diuidit. Alternas seruant praetoria ripas:
<stat. silu. 1 3.26> Non externa sibi fluuiumue obstare queruntur.
<stat. silu. 1 3.27> Sestiacos nunc Fama sinus pelagusque natatum
<stat. silu. 1 3.28> Iactet et audaci uictos delphinas ephebo!
<stat. silu. 1 3.29> Hic aeterna quies, nullis hic iura procellis,
<stat. silu. 1 3.30> Numquam feruor aquis. datur hic transmittere uisus
<stat. silu. 1 3.31> Et uoces et paene manus. sic Chalcida fluctus
<stat. silu. 1 3.32> Expellunt reflui? sic dissociata profundo
<stat. silu. 1 3.33> Bruttia Sicanium circumspicit ora Pelorum!
<stat. silu. 1 3.34> Quid primum mediumue canam, quo fine quiescam?
<stat. silu. 1 3.35> Auratasne trabes an Mauros undique postes
<stat. silu. 1 3.36> An picturata lucentia marmora uena
<stat. silu. 1 3.37> Mirer, an emissas per cuncta cubilia nymphas?
<stat. silu. 1 3.38> Huc oculis, huc mente trahor. uenerabile dicam
<stat. silu. 1 3.39> Lucorum senium? te, quae uada fluminis infra
<stat. silu. 1 3.40> Cernis, an ad siluas quae respicis, aula, tacentis,
<stat. silu. 1 3.41> Qua tibi tuta quies offensaque turbine nullo
<stat. silu. 1 3.42> Nox silet et nigros inuitant murmura somnos?
<stat. silu. 1 3.43> An quae graminea suscepta crepidine fumant
<stat. silu. 1 3.44> Balnea et impositum ripis algentibus ignem,
<stat. silu. 1 3.45> Quaque uaporiferis iunctus fornacibus amnis
<stat. silu. 1 3.46> Ridet anhelantes uicino flumine nymphas?
<stat. silu. 1 3.47> Vidi artes ueterumque manus uariisque metalla
<stat. silu. 1 3.48> Viua modis. labor est auri memorare figuras
<stat. silu. 1 3.49> Aut ebur aut dignas digitis contingere gemmas,
<stat. silu. 1 3.50> Quicquid et argento primum, uel in aere minori
<stat. silu. 1 3.51> Lusit et enormes manus expertura colossos.
<stat. silu. 1 3.52> Dum uagor aspectu uisusque per omnia duco,
<stat. silu. 1 3.53> Calcabam necopinus opes. nam splendor ab alto
<stat. silu. 1 3.54> Defluus et nitidum referentes aera testae
<stat. silu. 1 3.55> Monstrauere solum, uarias ubi picta per artes
<stat. silu. 1 3.56> Gaudet humus superatque nouis asarota figuris:
<stat. silu. 1 3.57> Expauere gradus. Quid nunc ingentia mirer
<stat. silu. 1 3.58> Aut quid partitis distantia tecta trichoris?
<stat. silu. 1 3.59> Quid te, quae mediis seruata penatibus arbor
<stat. silu. 1 3.60> Tecta per et postes liquidas emergis in auras,
<stat. silu. 1 3.61> Quo non sub domino saeuas passura bipennes?
<stat. silu. 1 3.62> Et nunc ignaro forsan uel lubrica Nais
<stat. silu. 1 3.63> Vel non abruptos tibi debet Hamadryas annos.
<stat. silu. 1 3.64> Quid referam alternas gemino super aggere mensas
<stat. silu. 1 3.65> Albentesque lacus altosque in gurgite fontes
<stat. silu. 1 3.66> Teque, per obliquum penitus quae laberis amnem,
<stat. silu. 1 3.67> Marcia, et audaci transcurris flumina plumbo?
<stat. silu. 1 3.68> Ne solum Ioniis sub fluctibus Elidis amnem
<stat. silu. 1 3.69> Dulcis ad Aetnaeos deducat semita portus?
<stat. silu. 1 3.70> Illic ipse antris Anien et fonte relicto
<stat. silu. 1 3.71> Nocte sub arcana glaucos exutus amictus
<stat. silu. 1 3.72> Huc illuc fragili prosternit pectora musco,
<stat. silu. 1 3.73> Aut ingens in stagna cadit uitreasque natatu
<stat. silu. 1 3.74> Plaudit aquas. illa recubat Tiburnus in umbra,
<stat. silu. 1 3.75> Illic sulpureos cupit Albula mergere crines;
<stat. silu. 1 3.76> Haec domus Egeriae nemoralem abiungere Phoeben
<stat. silu. 1 3.77> Et Dryadum uiduare choris algentia possit
<stat. silu. 1 3.78> Taygeta et siluis accersere Pana Lycaeis.
<stat. silu. 1 3.79> Quod ni templa darent alias Tirynthia sortes,
<stat. silu. 1 3.80> Et Praenestinae poterant migrare sorores.
<stat. silu. 1 3.81> Quid bifera Alcinoi laudem pomaria uosque,
<stat. silu. 1 3.82> Qui numquam uacui prodistis in aethera, rami?
<stat. silu. 1 3.83> Cedant Telegoni, cedant Laurentia Turni
<stat. silu. 1 3.84> Iugera Lucrinaeque domus litusque cruenti
<stat. silu. 1 3.85> Antiphatae, cedant uitreae iuga perfida Circes
<stat. silu. 1 3.86> Dulichiis ululata lupis arcesque superbae
<stat. silu. 1 3.87> Anxuris et sedes Phrygio quas mitis alumno
<stat. silu. 1 3.88> Debet anus; cedant, quae te iam solibus artis
<stat. silu. 1 3.89> Antia nimbosa reuocabunt litora bruma.
<stat. silu. 1 3.90> Scilicet hic illi meditantur pondera mores;
<stat. silu. 1 3.91> Hic premitur fecunda quies uirtusque serena
<stat. silu. 1 3.92> Fronte grauis sanusque nitor luxuque carentes
<stat. silu. 1 3.93> Deliciae, quas ipse suis digressus Athenis
<stat. silu. 1 3.94> Mallet deserto senior Gargettius horto;
<stat. silu. 1 3.95> Haec per et Aegaeas hiemes Hyadumque niuosum
<stat. silu. 1 3.96> Sidus et Oleniis dignum petiisse sub astris,
<stat. silu. 1 3.97> Si Maleae credenda ratis Siculosque per aestus
<stat. silu. 1 3.98> Sit uia: cur oculis sordet uicina uoluptas?
<stat. silu. 1 3.99> Hic tua Tiburtes Faunos chelys et iuuat ipsum
<stat. silu. 1 3.100> Alciden dictumque lyra maiore Catillum,
<stat. silu. 1 3.101> Seu tibi Pindaricis animus contendere plectris
<stat. silu. 1 3.102> Siue chelyn tollas heroa ad robora, siue
<stat. silu. 1 3.103> Liuentem satiram nigra rubigine turbes
<stat. silu. 1 3.104> Seu tua non alia splendescat epistola cura.
<stat. silu. 1 3.105> Digne Midae Croesique bonis et Perside gaza,
<stat. silu. 1 3.106> Macte bonis animi! cuius stagnantia rura
<stat. silu. 1 3.107> Debuit et flauis Hermus transcurrere ripis
<stat. silu. 1 3.108> Et limo splendente Tagus. sic docta frequentes
<stat. silu. 1 3.109> Otia, sic omni detersus pectora nube
<stat. silu. 1 3.110> Finem Nestoreae precor egrediare senectae.
<stat. silu. 1 4.1> Estis, io, superi, nec inexorabile Clotho 
<stat. silu. 1 4.2> Voluit(==VOLVIT) opus, uidet alma pios Astraea Iouique 
<stat. silu. 1 4.3> Conciliata redit, dubitataque sidera cernit 
<stat. silu. 1 4.4> Gallicus. es caelo, diue, es, Germanice, cordi 
<stat. silu. 1 4.5>(Quis neget?): erubuit tanto spoliare ministro 
<stat. silu. 1 4.6> Imperium Fortuna tuum. stat proxima ceruix 
<stat. silu. 1 4.7> Ponderis immensi damnosaque fila senectae 
<stat. silu. 1 4.8> Exuit atque alios melior reuirescit in annos. 
<stat. silu. 1 4.9> Ergo alacres, quae signa colunt urbana, cohortes 
<stat. silu. 1 4.10> Inque sinum quae saepe tuum fora turbida questum 
<stat. silu. 1 4.11> Confugiunt leges, urbesque ubicumque togatae, 
<stat. silu. 1 4.12> Quae tua longinquis implorant iura querelis, 
<stat. silu. 1 4.13> Certent laetitia, nosterque ex ordine collis 
<stat. silu. 1 4.14> Confremat et sileant peioris murmura famae! 
<stat. silu. 1 4.15> Quippe manet longumque aeuo redeunte manebit 
<stat. silu. 1 4.16> Quem penes intrepidae mitis custodia Romae. 
<stat. silu. 1 4.17> Nec tantum induerint Fatis noua saecula crimen 
<stat. silu. 1 4.18> Aut instaurati peccauerit ara Tarenti. 
<stat. silu. 1 4.19> Ast ego nec Phoebum, quamquam mihi surda sine illo 
<stat. silu. 1 4.20> Plectra, nec Aonias decima cum Pallade diuas 
<stat. silu. 1 4.21> Aut mitem Tegeae Dircesue hortabor alumnum: 
<stat. silu. 1 4.22> Ipse ueni uiresque nouas animumque ministra, 
<stat. silu. 1 4.23> Qui caneris; docto nec enim sine numine tantus 
<stat. silu. 1 4.24> Ausoniae decora ampla togae centumque dedisti 
<stat. silu. 1 4.25> Iudicium mentemque uiris. licet enthea uatis 
<stat. silu. 1 4.26> Excludat Pimplea sitim nec conscia detur 
<stat. silu. 1 4.27> Pirene: largos potius mihi gurges in haustus 
<stat. silu. 1 4.28> Qui rapitur de fonte tuo, seu plana solutis 
<stat. silu. 1 4.29> Quom struis orsa modis seu quom tibi dulcis in artem 
<stat. silu. 1 4.30> Frangitur et nostras curat facundia leges. 
<stat. silu. 1 4.31> Quare age, si Cereri sua dona merumque Lyaeo 
<stat. silu. 1 4.32> Reddimus, et diues praedae tamen accipit omni 
<stat. silu. 1 4.33> Exuuias Diana tholo captiuaque tela 
<stat. silu. 1 4.34> Bellipotens; nec tu (quando tibi, Gallice, maius 
<stat. silu. 1 4.35> Eloquium fandique opibus sublimis abundas) 
<stat. silu. 1 4.36> Sperne coli tenuiore lyra. uaga cingitur astris 
<stat. silu. 1 4.37> Luna, et in Oceanum riui cecidere minores. 
<stat. silu. 1 4.38> Quae tibi sollicitus persoluit praemia morum 
<stat. silu. 1 4.39> Vrbis amor! quae tum patrumque equitumque notaui 
<stat. silu. 1 4.40> Lumina et ignarae plebis lugere potentes! 
<stat. silu. 1 4.41> Non labente Numa timuit sic curia felix, 
<stat. silu. 1 4.42> Pompeio nec celsus eques nec femina Bruto. 
<stat. silu. 1 4.43> Hoc illud: tristis inuitum audire catenas, 
<stat. silu. 1 4.44> Parcere uerberibus nec qua iubet alta potestas 
<stat. silu. 1 4.45> Ire, sed armatas multum sibi demere uires 
<stat. silu. 1 4.46> Dignarique manus humilis et uerba precantum, 
<stat. silu. 1 4.47> Reddere iura foro nec proturbare curules 
<stat. silu. 1 4.48> Et ferrum mulcere toga. sic itur in alta 
<stat. silu. 1 4.49> Pectora, sic mixto reuerentia fidit amori. 
<stat. silu. 1 4.50> Ipsa etiam cunctos grauis inclementia fati 
<stat. silu. 1 4.51> Terruit et subiti praeceps iuuenile pericli, 
<stat. silu. 1 4.52> Nil cunctante malo. non illud culpa senectae 
<stat. silu. 1 4.53>(Quippe ea bis senis uixdum orsa excedere lustris), 
<stat. silu. 1 4.54> Sed labor intendens animique in membra uigentis 
<stat. silu. 1 4.55> Imperium uigilesque suo pro Caesare curae, 
<stat. silu. 1 4.56> Dulce opus. hinc fessos penitus surrepsit in artus 
<stat. silu. 1 4.57> Insidiosa quies et pigra obliuio uitae. 
<stat. silu. 1 4.58> Tunc deus, Alpini qui iuxta culmina dorsi 
<stat. silu. 1 4.59> Signat Apollineos sancto cognomine lucos, 
<stat. silu. 1 4.60> Respicit heu tanti pridem securus alumni, 
<stat. silu. 1 4.61> Perpessusque moras: "huc mecum, Epidauria proles, 
<stat. silu. 1 4.62> Huc altis gaudens: datur (aggredienda facultas!) 
<stat. silu. 1 4.63> Ingentem recreare uirum. teneamus adorti 
<stat. silu. 1 4.64> Tendentis iam fila colus; ne fulminis atri 
<stat. silu. 1 4.65> Sit metus, has ultro laudabit Iuppiter artes. 
<stat. silu. 1 4.66> Nam neque plebeiam aut dextro sine numine cretam 
<stat. silu. 1 4.67> Seruo animam. atque adeo breuiter, dum tecta subimus, 
<stat. silu. 1 4.68> Expediam. genus ipse suis permissaque retro 
<stat. silu. 1 4.69> Nobilitas; nec origo latet, sed luce sequente 
<stat. silu. 1 4.70> Vincitur et magno gaudet cessisse nepoti. 
<stat. silu. 1 4.71> Prima togae uirtus illi quoque: clarus et ingens 
<stat. silu. 1 4.72> Eloquio; mox innumeris exercita castris 
<stat. silu. 1 4.73> Occiduas primasque domos et sole sub omni 
<stat. silu. 1 4.74> Permeruit iurata manus, nec in otia pacis 
<stat. silu. 1 4.75> Permissum laxare animos ferrumque recingi. 
<stat. silu. 1 4.76> Hunc Galatea uigens ausa est incessere bello 
<stat. silu. 1 4.77>(Me quoque!) perque nouem timuit Pamphylia messes 
<stat. silu. 1 4.78> Pannoniusque ferox arcuque horrenda fugaci 
<stat. silu. 1 4.79> Armenia et patiens Latii iam pontis Araxes. 
<stat. silu. 1 4.80> Quid geminos fasces magnaeque iterata reuoluam 
<stat. silu. 1 4.81> Iura Asiae? uelit illa quidem ter habere quaterque 
<stat. silu. 1 4.82> Hunc sibi, sed reuocant fasti maiorque curulis 
<stat. silu. 1 4.83> Nec permissa semel. Libyci quid mira tributi 
<stat. silu. 1 4.84> Obsequia et missum media de pace triumphum 
<stat. silu. 1 4.85> Laudem et opes quantas nec qui mandauerat ausus 
<stat. silu. 1 4.86> Exspectare fuit? gaudet Trasimennus et Alpes 
<stat. silu. 1 4.87> Cannensesque animae; primusque insigne tributum 
<stat. silu. 1 4.88> Ipse palam lacera poscebat Regulus umbra. 
<stat. silu. 1 4.89> Non uacat Arctoas acies Rhenumque rebellem 
<stat. silu. 1 4.90> Captiuaeque preces Veledae et, quae maxima nuper 
<stat. silu. 1 4.91> Gloria, depositam Dacis pereuntibus Vrbem 
<stat. silu. 1 4.92> Pandere, cum tanti lectus rectoris habenas, 
<stat. silu. 1 4.93> Gallice, Fortuna non admirante subisti. 
<stat. silu. 1 4.94> Hunc igitur, si digna loquor, rapiemus iniquo, 
<stat. silu. 1 4.95> Nate, Ioui. rogat hoc Latiae pater inclitus urbis 
<stat. silu. 1 4.96> Et meruit; neque enim frustra mihi nuper honora 
<stat. silu. 1 4.97> Carmina patricio pueri sonuistis in ostro. 
<stat. silu. 1 4.98> Si qua salutifero gemini Chironis in antro 
<stat. silu. 1 4.99> Herba, tholo quodcumque tibi Troiana recondit 
<stat. silu. 1 4.100> Pergamus aut medicis felix Epidaurus harenis 
<stat. silu. 1 4.101> Educat, Idaea profert quam Creta sub umbra 
<stat. silu. 1 4.102> Dictamni florentis opem, quoque(==QVO+QVE) anguis abundat 
<stat. silu. 1 4.103> Spumatu, iungam ipse manus atque omne benigne 
<stat. silu. 1 4.104> Virus, odoriferis Arabum quod doctus in aruis 
<stat. silu. 1 4.105> Aut Amphrysiaco pastor de gramine carpsit." 
<stat. silu. 1 4.106> Dixerat. inueniunt positos iam segniter artus 
<stat. silu. 1 4.107> Pugnantemque animam; ritu se cingit uterque 
<stat. silu. 1 4.108> Paeonio monstrantque simul parentque uolentes, 
<stat. silu. 1 4.109> Donec letiferas uario medicamine pestes 
<stat. silu. 1 4.110> Et suspecta mali ruperunt nubila somni. 
<stat. silu. 1 4.111> Adiuuat ipse deos morboque ualentior omni 
<stat. silu. 1 4.112> Occupat auxilium. citius non arte refectus 
<stat. silu. 1 4.113> Telephus Haemonia, nec quae metuentis Atridae 
<stat. silu. 1 4.114> Saeua Machaonio coierunt uulnera suco. 
<stat. silu. 1 4.115> Quis mihi tot coetus inter populique patrumque 
<stat. silu. 1 4.116> Sit curae uotique locus? tamen ardua testor 
<stat. silu. 1 4.117> Sidera teque, pater uatum Thymbraee, quis omni 
<stat. silu. 1 4.118> Luce mihi, quis nocte timor, dum postibus haerens 
<stat. silu. 1 4.119> Assiduus nunc aure uigil, nunc lumine cuncta 
<stat. silu. 1 4.120> Aucupor, immensae ueluti conexa carinae 
<stat. silu. 1 4.121> Cumba minor, cum saeuit hiems, pro parte furentis 
<stat. silu. 1 4.122> Parua receptat aquas et eodem uoluitur austro. 
<stat. silu. 1 4.123> Nectite nunc laetae candentia fila, sorores, 
<stat. silu. 1 4.124> Nectite! nemo modum transmissi computet aeui: 
<stat. silu. 1 4.125> Hic uitae natalis erit. tu Troica dignus 
<stat. silu. 1 4.126> Saecula et Euboici transcendere pulueris annos 
<stat. silu. 1 4.127> Nestoreosque situs! qua nunc tibi pauper acerra 
<stat. silu. 1 4.128> Digna litem? nec si uacuet Meuania ualles 
<stat. silu. 1 4.129> Aut praestent niueos Clitumna noualia tauros, 
<stat. silu. 1 4.130> Sufficiam. sed saepe deis hos inter honores 
<stat. silu. 1 4.131> Caespes et exiguo placuerunt farra salino. 
<stat. silu. 1 5.1> Non Helicona graui pulsat chelys enthea plectro,
<stat. silu. 1 5.2> Nec lassata uoco totiens mihi numina, Musas;
<stat. silu. 1 5.3> Et te, Phoebe, choris et te dimittimus, Euhan;
<stat. silu. 1 5.4> Tu quoque muta ferae, uolucer Tegeaee, sonorae
<stat. silu. 1 5.5> Terga premas: alios poscunt mea carmina coetus.
<stat. silu. 1 5.6> Naidas, undarum dominas, regemque corusci
<stat. silu. 1 5.7> Ignis adhuc fessum Siculaque incude rubentem
<stat. silu. 1 5.8> Elicuisse satis. paulum arma nocentia, Thebae,
<stat. silu. 1 5.9> Ponite: dilecto uolo lasciuire sodali.
<stat. silu. 1 5.10> Iunge, puer, cyathos, sed ne numerare labora,
<stat. silu. 1 5.11> Cunctantemque incende chelyn; discede Laborque
<stat. silu. 1 5.12> Curaque, dum nitidis canimus gemmantia saxis
<stat. silu. 1 5.13> Balnea dumque procax uittis hederisque, soluta
<stat. silu. 1 5.14> Fronde uerecunda, Clio mea ludit Etrusco.
<stat. silu. 1 5.15> Ite, deae uirides, liquidosque aduertite uultus
<stat. silu. 1 5.16> Et uitreum teneris crinem redimite corymbis,
<stat. silu. 1 5.17> Veste nihil tectae, quales emergitis altis
<stat. silu. 1 5.18> Fontibus et uisu Satyros torquetis amantes.
<stat. silu. 1 5.19> Non uos, quae culpa decus infamastis aquarum,
<stat. silu. 1 5.20> Sollicitare iuuat; procul hinc et fonte doloso
<stat. silu. 1 5.21> Salmacis et uiduae Cebrenidos arida luctu
<stat. silu. 1 5.22> Flumina et Herculei praedatrix cedat alumni.
<stat. silu. 1 5.23> Vos mihi quae Latium septenaque culmina, Nymphae,
<stat. silu. 1 5.24> Incolitis Thybrimque nouis attollitis undis,
<stat. silu. 1 5.25> Quas praeceps Anien atque exceptura natatus
<stat. silu. 1 5.26> Virgo iuuat Marsasque niues et frigora ducens
<stat. silu. 1 5.27> Marcia, praecelsis quarum uaga molibus unda
<stat. silu. 1 5.28> Crescit et innumero pendens transmittitur arcu;
<stat. silu. 1 5.29> Vestrum opus aggredimur, uestra est, quam carmine molli
<stat. silu. 1 5.30> Pando, domus. non umquam aliis habitastis in antris
<stat. silu. 1 5.31> Ditius. ipsa manus tenuit Cytherea mariti
<stat. silu. 1 5.32> Monstrauitque artes; neu uilis flamma caminos
<stat. silu. 1 5.33> Vreret, ipsa faces uolucrum succendit Amorum.
<stat. silu. 1 5.34> Non huc admissae Thasos aut undosa Carystos;
<stat. silu. 1 5.35> Maeret onyx longe, queriturque exclusus ophites:
<stat. silu. 1 5.36> Sola nitet flauis Nomadum decisa metallis
<stat. silu. 1 5.37> Purpura, sola cauo Phrygiae quam Synnados antro
<stat. silu. 1 5.38> Ipse cruentauit maculis liuentibus Attis
<stat. silu. 1 5.39> Quaeque Tyri niueas secat et Sidonia rupes.
<stat. silu. 1 5.40> Vix locus Eurotae, uiridis cum regula longo
<stat. silu. 1 5.41> Synnada distinctu uariat. non limina cessant,
<stat. silu. 1 5.42> Effulgent camerae, uario fastigia uitro
<stat. silu. 1 5.43> In species animoque nitent. stupet ipse beatas
<stat. silu. 1 5.44> Circumplexus opes et parcius imperat ignis.
<stat. silu. 1 5.45> Multus ubique dies, radiis ubi culmina totis
<stat. silu. 1 5.46> Perforat atque alio sol improbus uritur aestu.
<stat. silu. 1 5.47> Nil ibi plebeium; nusquam Temesaea notabis
<stat. silu. 1 5.48> Aera, sed argento felix propellitur unda
<stat. silu. 1 5.49> Argentoque cadit labrisque nitentibus instat
<stat. silu. 1 5.50> Delicias mirata suas et abire recusat.
<stat. silu. 1 5.51> Extra autem niueo qui margine caerulus amnis
<stat. silu. 1 5.52> Viuit et in summum fundo patet omnis ab imo,
<stat. silu. 1 5.53> Cui non ire lacu pigrosque exsoluere amictus
<stat. silu. 1 5.54> Suadeat? hoc mallet nasci Cytherea profundo,
<stat. silu. 1 5.55> Hic te perspicuum melius, Narcisse, uideres,
<stat. silu. 1 5.56> Hic uelox Hecate uelit et deprensa lauari.
<stat. silu. 1 5.57> Quid nunc strata solo referam tabulata crepantis
<stat. silu. 1 5.58> Auditura pilas, ubi languidus ignis inerrat
<stat. silu. 1 5.59> Aedibus et tenuem uoluunt hypocausta uaporem?
<stat. silu. 1 5.60> Nec si Baianis ueniat nouus hospes ab oris,
<stat. silu. 1 5.61> Talia despiciet (fas sit componere magnis
<stat. silu. 1 5.62> Parua), Neronea nec qui modo lotus in unda,
<stat. silu. 1 5.63> Hic iterum sudare neget. macte, oro, nitenti
<stat. silu. 1 5.64> Ingenio curaque puer! tecum ista senescant
<stat. silu. 1 5.65> Et tua iam melius discat fortuna renasci!
<stat. silu. 1 6.1> Et Phoebus pater et seuera Pallas 
<stat. silu. 1 6.2> Et Musae procul ite feriatae: 
<stat. silu. 1 6.3> Iani uos reuocabimus kalendis. 
<stat. silu. 1 6.4> Saturnus mihi compede exsoluta 
<stat. silu. 1 6.5> Et multo grauidus mero December 
<stat. silu. 1 6.6> Et ridens Iocus et Sales proterui 
<stat. silu. 1 6.7> Adsint, dum refero diem beatum 
<stat. silu. 1 6.8> Laeti Caesaris ebriamque parcen. 
<stat. silu. 1 6.9> Vix aurora nouos mouebat ortus, 
<stat. silu. 1 6.10> Iam bellaria linea pluebant: 
<stat. silu. 1 6.11> Hunc rorem ueniens profudit eurus. 
<stat. silu. 1 6.12> Quicquid nobile Ponticis nucetis 
<stat. silu. 1 6.13> Fecundis cadit aut iugis Idumes, 
<stat. silu. 1 6.14> Quod ramis pia germinat Damascos 
<stat. silu. 1 6.15> Et quod percoquit aebosia Caunos 
<stat. silu. 1 6.16> Largis gratuitum cadit rapinis. 
<stat. silu. 1 6.17> Molles gaioli lucuntulique 
<stat. silu. 1 6.18> Et massis Amerina non perustis 
<stat. silu. 1 6.19> Et mustaceus et latente palma 
<stat. silu. 1 6.20> Praegnantes caryotides cadebant. 
<stat. silu. 1 6.21> Non tantis Hyas inserena nimbis 
<stat. silu. 1 6.22> Terras obruit aut soluta Plias, 
<stat. silu. 1 6.23> Qualis per cuneos hiems Latinos 
<stat. silu. 1 6.24> Plebem grandine contudit serena. 
<stat. silu. 1 6.25> Ducat nubila Iuppiter per orbem 
<stat. silu. 1 6.26> Et latis pluuias minetur agris 
<stat. silu. 1 6.27> Dum nostri Iouis hi ferantur imbres. 
<stat. silu. 1 6.28> Ecce autem caueas subit per omnes 
<stat. silu. 1 6.29> Insignis specie, decora cultu 
<stat. silu. 1 6.30> Plebes altera, non minor sedente. 
<stat. silu. 1 6.31> Hi panaria candidasque mappas 
<stat. silu. 1 6.32> Subuectant epulasque lautiores; 
<stat. silu. 1 6.33> Illi marcida uina largiuntur: 
<stat. silu. 1 6.34> Idaeos totidem putes ministros. 
<stat. silu. 1 6.35> Orbem, qua melior seueriorque est, 
<stat. silu. 1 6.36> Et gentes alis insemel togatas, 
<stat. silu. 1 6.37> Et, cum tot populos, beate, pascas, 
<stat. silu. 1 6.38> Hunc Annona diem superba nescit. 
<stat. silu. 1 6.39> I nunc saecula compara, Vetustas, 
<stat. silu. 1 6.40> Antiqui Iouis aureumque tempus: 
<stat. silu. 1 6.41> Non sic libera uina tunc fluebant 
<stat. silu. 1 6.42> Nec tardum seges occupabat annum. 
<stat. silu. 1 6.43> Vna uescitur omnis ordo mensa, 
<stat. silu. 1 6.44> Parui, femina, plebs, eques, senatus: 
<stat. silu. 1 6.45> Libertas reuerentiam remisit. 
<stat. silu. 1 6.46> Et tu quin etiam (quis hoc uocari, 
<stat. silu. 1 6.47> Quis promittere possit hoc deorum?) 
<stat. silu. 1 6.48> Nobiscum socias dapes inisti. 
<stat. silu. 1 6.49> Iam se, quisquis is est, inops beatus, 
<stat. silu. 1 6.50> Conuiuam ducis esse gloriatur. 
<stat. silu. 1 6.51> Hos inter fremitus nouosque luxus 
<stat. silu. 1 6.52> Spectandi leuis effugit uoluptas: 
<stat. silu. 1 6.53> Stat sexus rudis, insciusque ferri 
<stat. silu. 1 6.54> Vt pugnas capit improbus uiriles! 
<stat. silu. 1 6.55> Credas ad Tanain ferumque Phasim 
<stat. silu. 1 6.56> Thermodontiacas calere turmas. 
<stat. silu. 1 6.57> Hic audax subit ordo pumilorum, 
<stat. silu. 1 6.58> Quos natura breues statim peracta 
<stat. silu. 1 6.59> Nodosum semel in globum ligauit. 
<stat. silu. 1 6.60> Edunt uulnera conseruntque dextras 
<stat. silu. 1 6.61> Et mortem sibi (qua manu!) minantur. 
<stat. silu. 1 6.62> Ridet Mars pater et cruenta Virtus 
<stat. silu. 1 6.63> Casuraeque uagis grues rapinis 
<stat. silu. 1 6.64> Mirantur pugiles ferociores. 
<stat. silu. 1 6.65> Iam noctis propioribus sub umbris 
<stat. silu. 1 6.66> Diues sparsio quos agit tumultus! 
<stat. silu. 1 6.67> Hic intrant faciles emi puellae, 
<stat. silu. 1 6.68> Hic agnoscitur omne quod theatris 
<stat. silu. 1 6.69> Aut forma placet aut probatur arte. 
<stat. silu. 1 6.70> Hoc plaudunt grege Lydiae tumentes, 
<stat. silu. 1 6.71> Illic cymbala tinnulaeque Gades; 
<stat. silu. 1 6.72> Illic agmina confremunt Syrorum, 
<stat. silu. 1 6.73> Hic plebs scaenica quique comminutis 
<stat. silu. 1 6.74> Permutant uitreis gregale sulpur. 
<stat. silu. 1 6.75> Inter quae subito cadunt uolatu 
<stat. silu. 1 6.76> Immensae uolucrum per astra nubes, 
<stat. silu. 1 6.77> Quas Nilus sacer horridusque Phasis, 
<stat. silu. 1 6.78> Quas udo Numidae legunt sub austro. 
<stat. silu. 1 6.79> Desunt qui rapiant, sinusque pleni 
<stat. silu. 1 6.80> Gaudent dum noua lucra comparantur. 
<stat. silu. 1 6.81> Tollunt innumeras ad astra uoces 
<stat. silu. 1 6.82> Saturnalia principis sonantes 
<stat. silu. 1 6.83> Et dulci dominum fauore clamant: 
<stat. silu. 1 6.84> Hoc solum uetuit licere Caesar. 
<stat. silu. 1 6.85> Vixdum caerula nox subibat orbem, 
<stat. silu. 1 6.86> Descendit media nitens harena 
<stat. silu. 1 6.87> Densas flammeus orbis inter umbras 
<stat. silu. 1 6.88> Vincens Cnosiacae facem coronae. 
<stat. silu. 1 6.89> Conlucet polus ignibus nihilque 
<stat. silu. 1 6.90> Obscurae patitur licere nocti. 
<stat. silu. 1 6.91> Fugit pigra Quies inersque Somnus 
<stat. silu. 1 6.92> Haec cernens alias abit in urbes. 
<stat. silu. 1 6.93> Quis spectacula, quis locos licentes, 
<stat. silu. 1 6.94> Quis conuiuia, quis dapes inemptas, 
<stat. silu. 1 6.95> Largi flumina quis canat Lyaei? 
<stat. silu. 1 6.96> Iamiam deficio tuaque Baccho 
<stat. silu. 1 6.97> In serum trahor ebrius soporem. 
<stat. silu. 1 6.98> Quos ibit procul hic dies per annos! 
<stat. silu. 1 6.99> Quam nullo sacer exolescet aeuo, 
<stat. silu. 1 6.100> Dum montes Latii paterque Thybris, 
<stat. silu. 1 6.101> Dum stabit tua Roma dumque terris 
<stat. silu. 1 6.102> Quod reddis Capitolium manebit! 
<stat. silu. 2 1.1> Quod tibi praerepti, Melior, solamen alumni
<stat. silu. 2 1.2> Improbus ante rogos et adhuc uiuente fauilla
<stat. silu. 2 1.3> Ordiar? Abruptis etiam nunc flebile uenis
<stat. silu. 2 1.4> Vulnus hiat, magnaeque patet uia lubrica plagae,
<stat. silu. 2 1.5> Cum iam egomet cantus et uerba medentia saeuus
<stat. silu. 2 1.6> Consero, tu planctus lamentaque fortia mauis
<stat. silu. 2 1.7> Odistique chelyn surdaque auerteris aure.
<stat. silu. 2 1.8> Intempesta cano: citius me tigris abactis
<stat. silu. 2 1.9> Fetibus orbatique uelint audire leones.
<stat. silu. 2 1.10> Nec si tergeminum Sicula de uirgine carmen
<stat. silu. 2 1.11> Affluat aut siluis chelys intellecta ferisque,
<stat. silu. 2 1.12> Mulceat insanos gemitus. Stat pectore demens
<stat. silu. 2 1.13> Luctus et admoto latrant praecordia tactu.
<stat. silu. 2 1.14> Nemo uetat: satiare malis aegrumque dolorem
<stat. silu. 2 1.15> Libertate doma. Iam flendi expleta uoluptas,
<stat. silu. 2 1.16> Iamque preces fessus non indignaris amicas?
<stat. silu. 2 1.17> Iamne canam? Lacrimis en et mea carmine in ipso
<stat. silu. 2 1.18> Ora natant tristesque cadunt in uerba liturae.
<stat. silu. 2 1.19> Ipse etenim tecum nigrae sollemnia pompae
<stat. silu. 2 1.20> Spectatumque Vrbi scelus et puerile feretrum
<stat. silu. 2 1.21> Produxi, saeuos damnati turis aceruos
<stat. silu. 2 1.22> Plorantemque animam supra sua funera uidi,
<stat. silu. 2 1.23> Teque patrum gemitus superantem et bracchia matrum
<stat. silu. 2 1.24> Complexumque rogos ignemque haurire parantem
<stat. silu. 2 1.25> Vix tenui similis comes offendique tenendo.
<stat. silu. 2 1.26> Et nunc, heu, uittis et frontis honore soluto
<stat. silu. 2 1.27> Infaustus uates uersa mea pectora tecum
<stat. silu. 2 1.28> Plango lyra: crudi comitem sociumque doloris,
<stat. silu. 2 1.29> Si merui luctusque tui consortia sensi,
<stat. silu. 2 1.30> Iam lenis patiare precor. Me fulmine in ipso
<stat. silu. 2 1.31> Audiuere patres, ego iuxta busta profusis
<stat. silu. 2 1.32> Matribus atque piis cecini solacia natis
<stat. silu. 2 1.33> Et mihi, cum proprios gemerem defectus ad ignes
<stat. silu. 2 1.34>(Quem, Natura!) patrem. Nec te lugere seuerus
<stat. silu. 2 1.35> Arceo, sed confer gemitus pariterque fleamus.
<stat. silu. 2 1.36> Iamdudum dignos aditus laudumque tuarum,
<stat. silu. 2 1.37> O merito dilecte puer, primordia quaerens
<stat. silu. 2 1.38> Distrahor. Hinc anni stantes in limine uitae,
<stat. silu. 2 1.39> Hinc me forma rapit, rapit inde modestia praecox
<stat. silu. 2 1.40> Et pudor et tenero probitas maturior aeuo.
<stat. silu. 2 1.41> O ubi purpureo suffusus sanguine candor
<stat. silu. 2 1.42> Sidereique orbes radiataque lumina caelo
<stat. silu. 2 1.43> Et castigatae collecta modestia frontis
<stat. silu. 2 1.44> Ingenuique super crines mollisque decorae
<stat. silu. 2 1.45> Margo comae? Blandis ubinam ora arguta querelis
<stat. silu. 2 1.46> Osculaque impliciti uernos redolentia flores
<stat. silu. 2 1.47> Et mixtae risu lacrimae penitusque loquentis
<stat. silu. 2 1.48> Hyblaeis uox mixta fauis? Cui sibila serpens
<stat. silu. 2 1.49> Poneret et saeuae uellent seruire nouercae.
<stat. silu. 2 1.50> Nil ueris affingo bonis. Heu lactea colla
<stat. silu. 2 1.51> Bracchiaque et numquam domini sine pondere ceruix!
<stat. silu. 2 1.52> O ubi uenturae spes non longinqua iuuentae
<stat. silu. 2 1.53> Atque genis optatus honos iurataque multum
<stat. silu. 2 1.54> Barba tibi? Cuncta in cineres grauis intulit hora
<stat. silu. 2 1.55> Hostilisque dies: nobis meminisse relictum.
<stat. silu. 2 1.56> Quis tua colloquiis hilaris mulcebit amatis
<stat. silu. 2 1.57> Pectora? Quis curas mentisque arcana remittet?
<stat. silu. 2 1.58> Accensum quis bile fera famulisque tumentem
<stat. silu. 2 1.59> Leniet ardentique in se deflectet ab ira?
<stat. silu. 2 1.60> Inceptas quis ab ore dapes libataque uina
<stat. silu. 2 1.61> Auferet et dulci turbabit cuncta rapina?
<stat. silu. 2 1.62> Quis matutinos abrumpet murmure somnos
<stat. silu. 2 1.63> Impositus stratis abitusque morabitur artis
<stat. silu. 2 1.64> Nexibus atque ipso reuocabit ad oscula poste?
<stat. silu. 2 1.65> Obuius intranti rursus quis in ora manusque
<stat. silu. 2 1.66> Prosiliet breuibusque umeros circumdabit ulnis?
<stat. silu. 2 1.67> Muta domus, fateor, desolatique penates,
<stat. silu. 2 1.68> Et situs in thalamis et maesta silentia mensis!
<stat. silu. 2 1.69> Quid mirum, tanto si te pius altor honorat
<stat. silu. 2 1.70> Funere? Tu domino requies portusque senectae,
<stat. silu. 2 1.71> Tu modo deliciae, dulces modo pectore curae.
<stat. silu. 2 1.72> Non te barbaricae uersabat turbo catastae,
<stat. silu. 2 1.73> Nec mixtus Phariis uenalis mercibus infans
<stat. silu. 2 1.74> Compositosque sales meditataque uerba locutus
<stat. silu. 2 1.75> Quaesisti lasciuus erum tardeque parasti.
<stat. silu. 2 1.76> Hic domus, hinc ortus, dominique penatibus olim
<stat. silu. 2 1.77> Carus uterque parens atque in tua gaudia liber,
<stat. silu. 2 1.78> Ne quererere genus. Raptum sed protinus aluo
<stat. silu. 2 1.79> Sustulit exsultans ac prima lucida uoce
<stat. silu. 2 1.80> Astra salutantem dominus sibi mente dicauit
<stat. silu. 2 1.81> Amplexusque sinu tulit et genuisse putauit.
<stat. silu. 2 1.82> Fas mihi sanctorum uenia dixisse parentum,
<stat. silu. 2 1.83> Tuque, oro, Natura, sinas, cui prima per orbem
<stat. silu. 2 1.84> Iura animis sancire datum: non omnia sanguis
<stat. silu. 2 1.85> Proximus aut serie generis demissa propago
<stat. silu. 2 1.86> Alligat; interius noua saepe ascitaque serpunt
<stat. silu. 2 1.87> Pignora conexis. Natos genuisse necesse est,
<stat. silu. 2 1.88> Elegisse iuuat. Tenero sic blandus Achilli
<stat. silu. 2 1.89> Semifer Haemonium uincebat Pelea Chiron.
<stat. silu. 2 1.90> Nec senior Peleus natum comitatus in arma
<stat. silu. 2 1.91> Troica, sed claro Phoenix haerebat alumno.
<stat. silu. 2 1.92> Optabat longe reditus Pallantis ouantis
<stat. silu. 2 1.93> Euander, fidus pugnas spectabat Acoetes.
<stat. silu. 2 1.94> Cumque procul nitidis genitor cessaret ab astris
<stat. silu. 2 1.95> Fluctiuagus uolucrem comebat Persea Dictys.
<stat. silu. 2 1.96> Quid referam altricum uictas pietate parentes?
<stat. silu. 2 1.97> Quid te post cineres deceptaque funera matris
<stat. silu. 2 1.98> Tutius Inoo reptantem pectore, Bacche?
<stat. silu. 2 1.99> Iam secura patris Tuscis regnabat in undis
<stat. silu. 2 1.100> Ilia, portantem lassabat Romulus Accam.
<stat. silu. 2 1.101> Vidi ego transertos alieno in robore ramos
<stat. silu. 2 1.102> Altius ire suis. Et te iam fecerat illi
<stat. silu. 2 1.103> Mens animusque patrem, necdum moresue decorue:
<stat. silu. 2 1.104> Tu tamen et uinctas etiam nunc murmure uoces
<stat. silu. 2 1.105> Vagitumque rudem fletusque infantis amabas.
<stat. silu. 2 1.106> Ille, uelut primos exspiraturus ad austros
<stat. silu. 2 1.107> Mollibus in pratis alte flos improbus exstat,
<stat. silu. 2 1.108> Sic tener ante diem uultu gressuque superbo
<stat. silu. 2 1.109> Vicerat aequales multumque reliquerat annos.
<stat. silu. 2 1.110> Siue catenatis curuatus membra palaestris
<stat. silu. 2 1.111> Staret, Amyclaea conceptum matre putares,
<stat. silu. 2 1.112> Oebaliden illo praeceps mutaret Apollo,
<stat. silu. 2 1.113> Alcides pensaret Hylan; seu Graius amictu
<stat. silu. 2 1.114> Attica facundi decurreret orsa Menandri,
<stat. silu. 2 1.115> Laudaret gauisa sonum crinemque decorum
<stat. silu. 2 1.116> Fregisset rosea lasciua Thalia corona;
<stat. silu. 2 1.117> Maeonium siue ille senem Troiaeque labores
<stat. silu. 2 1.118> Diceret aut casus tarde remeantis Vlixis,
<stat. silu. 2 1.119> Ipse pater sensus, ipsi stupuere magistri.
<stat. silu. 2 1.120> Scilicet infausta Lachesis cunabula dextra
<stat. silu. 2 1.121> Attigit, et gremio puerum complexa fouebat
<stat. silu. 2 1.122> Inuidia: illa genas et adultum comere crinem
<stat. silu. 2 1.123> Et monstrare artes et uerba infigere, quae nunc
<stat. silu. 2 1.124> Plangimus. Herculeos annis aequare labores
<stat. silu. 2 1.125> Coeperat adsurgens, sed adhuc infantia iuxta;
<stat. silu. 2 1.126> Iam tamen et ualidi gressus mensuraque maior
<stat. silu. 2 1.127> Cultibus et uisae puero decrescere uestes,
<stat. silu. 2 1.128> Cum tibi quas uestes, quae non gestamina mitis
<stat. silu. 2 1.129> Festinabat erus! Breuibus constringere laenis
<stat. silu. 2 1.130> Pectora et angusta telas artare lacerna;
<stat. silu. 2 1.131> Enormes non ille sinus, sed semper ad annos
<stat. silu. 2 1.132> Texta legens modo puniceo uelabat amictu,
<stat. silu. 2 1.133> Nunc herbas imitante sinu, nunc dulce rubenti
<stat. silu. 2 1.134> Murice, nunc uiuis digitos incendere gemmis
<stat. silu. 2 1.135> Gaudebat: non turba comes, non munera cessant:
<stat. silu. 2 1.136> Sola uerecundo deerat praetexta decori.
<stat. silu. 2 1.137> Haec fortuna domus. Subitas inimica leuauit
<stat. silu. 2 1.138> Parca manus. Quo, diua, feros grauis exseris ungues?
<stat. silu. 2 1.139> Non te forma mouet, non te lacrimabilis aetas?
<stat. silu. 2 1.140> Hunc nec saeua uiro potuisset carpere Procne,
<stat. silu. 2 1.141> Nec fera crudeles Colchis durasset in iras,
<stat. silu. 2 1.142> Editus Aeolia nec si foret iste Creusa;
<stat. silu. 2 1.143> Toruus ab hoc Athamas insanos flecteret arcus,
<stat. silu. 2 1.144> Hunc quamquam Hectoreos cineres Troiamque perosus
<stat. silu. 2 1.145> Turribus e Phrygiis flesset missurus Vlixes.
<stat. silu. 2 1.146> Septima lux, et iam frigentia lumina torpent,
<stat. silu. 2 1.147> Iam complexa manu crinem tenet infera Iuno.
<stat. silu. 2 1.148> Ille tamen Parcis fragiles urgentibus annos
<stat. silu. 2 1.149> Te uultu moriente uidet linguaque cadente
<stat. silu. 2 1.150> Murmurat; in te omnes uacui iam pectoris efflat
<stat. silu. 2 1.151> Reliquias, solum meminit solumque uocantem
<stat. silu. 2 1.152> Exaudit, tibique ora mouet, tibi uerba relinquit
<stat. silu. 2 1.153> Et prohibet gemitus consolaturque dolentem.
<stat. silu. 2 1.154> Gratum est, Fata, tamen, quod non mors lenta iacentis
<stat. silu. 2 1.155> Exedit puerile decus, manesque subiuit
<stat. silu. 2 1.156> Integer et nullo temeratus corpora damno,
<stat. silu. 2 1.157> Qualis erat. Quid ego exsequias et prodiga flammis
<stat. silu. 2 1.158> Dona loquar maestoque ardentia funera luxu?
<stat. silu. 2 1.159> Quod tibi purpureo tristis rogus aggere creuit,
<stat. silu. 2 1.160> Quod Cilicum flores, quod munera graminis Indi
<stat. silu. 2 1.161> Quodque Arabes Phariique Palaestinique liquores
<stat. silu. 2 1.162> Arsuram lauere comam? Cupit omnia ferre
<stat. silu. 2 1.163> Prodigus et totos Melior succendere census,
<stat. silu. 2 1.164> Desertas exosus opes; sed non capit ignis
<stat. silu. 2 1.165> Inuidus, atque artae desunt in munera flammae.
<stat. silu. 2 1.166> Horror habet sensus. Qualem te funere summo
<stat. silu. 2 1.167> Atque rogum iuxta, Melior placidissime quondam,
<stat. silu. 2 1.168> Extimui! Tune ille hilaris comisque uideri?
<stat. silu. 2 1.169> Vnde animi saeuaeque manus et barbarus horror,
<stat. silu. 2 1.170> Dum, modo fusus humi lucem auersaris iniquam,
<stat. silu. 2 1.171> Nunc toruus pariter uestes et pectora rumpis
<stat. silu. 2 1.172> Dilectosque premis uisus et frigida lambis
<stat. silu. 2 1.173> Oscula? Erant illic genitor materque iacentis
<stat. silu. 2 1.174> Maesta, sed attoniti te spectauere parentes.
<stat. silu. 2 1.175> Quid mirum? Plebs cuncta nefas et praeuia flerunt
<stat. silu. 2 1.176> Agmina, Flaminio quae limite Moluius agger
<stat. silu. 2 1.177> Transuehit, immeritus flammis dum tristibus infans
<stat. silu. 2 1.178> Traditur, et gemitum formaque aeuoque meretur:
<stat. silu. 2 1.179> Talis in Isthmiacos prolatus ab aequore portus
<stat. silu. 2 1.180> Naufragus imposita iacuit sub matre Palaemon;
<stat. silu. 2 1.181> Sic et in anguiferae ludentem gramine Lernae
<stat. silu. 2 1.182> Rescissum squamis auidus bibit ignis Ophelten.
<stat. silu. 2 1.183> Pone metus Letique minas desiste uereri:
<stat. silu. 2 1.184> Illum nec terno latrabit Cerberus ore,
<stat. silu. 2 1.185> Nulla soror flammis, nulla adsurgentibus hydris
<stat. silu. 2 1.186> Terrebit; quin ipse auidae trux nauita cumbae
<stat. silu. 2 1.187> Interius steriles ripas et adusta subibit
<stat. silu. 2 1.188> Litora, ne puero dura ascendisse facultas.
<stat. silu. 2 1.189> Quid mihi gaudenti proles Cyllenia uirga
<stat. silu. 2 1.190> Nuntiat? Estne aliquid tam saeuo in tempore laetum?
<stat. silu. 2 1.191> Nouerat effigies generosique ardua Blaesi
<stat. silu. 2 1.192> Ora puer, dum saepe domi noua serta ligantem
<stat. silu. 2 1.193> Te uidet et similes tergentem pectore ceras.
<stat. silu. 2 1.194> Hunc ubi Lethaei lustrantem gurgitis oras
<stat. silu. 2 1.195> Ausonios inter proceres seriemque Quirini
<stat. silu. 2 1.196> Agnouit, timide primum uestigia iungit
<stat. silu. 2 1.197> Accessu tacito summosque lacessit amictus,
<stat. silu. 2 1.198> Inde magis sequitur; neque enim magis ille trahentem
<stat. silu. 2 1.199> Spernit et ignota credit de stirpe nepotum.
<stat. silu. 2 1.200> Mox ubi delicias et rari pignus amici
<stat. silu. 2 1.201> Sensit et amissi puerum solacia Blaesi,
<stat. silu. 2 1.202> Tollit humo magnaque ligat ceruice diuque
<stat. silu. 2 1.203> Ipse manu gaudens uehit et, quae munera mollis
<stat. silu. 2 1.204> Elysii, steriles ramos mutasque uolucres
<stat. silu. 2 1.205> Porgit et obtunso pallentes germine flores.
<stat. silu. 2 1.206> Nec prohibet meminisse tui, sed pectora blandus
<stat. silu. 2 1.207> Miscet et alternum pueri partitur amorem.
<stat. silu. 2 1.208> Hic finis rapto. Quin tu iam uulnera sedas
<stat. silu. 2 1.209> Et tollis mersum luctu caput? Omnia functa
<stat. silu. 2 1.210> Aut moritura uides: obeunt noctesque diesque
<stat. silu. 2 1.211> Astraque, nec solidis prodest sua machina terris.
<stat. silu. 2 1.212> Nam populus mortale genus, plebisque caducae
<stat. silu. 2 1.213> Quis fleat interitus? Hos bella, hos aequora poscunt;
<stat. silu. 2 1.214> His amor exitio, furor his et saeua cupido,
<stat. silu. 2 1.215> Vt sileam morbos; hos ora rigentia Brumae,
<stat. silu. 2 1.216> Illos implacido letalis Sirius igni,
<stat. silu. 2 1.217> Hos manet imbrifero pallens Autumnus hiatu.
<stat. silu. 2 1.218> Quicquid init ortus, finem timet. Ibimus omnes,
<stat. silu. 2 1.219> Ibimus: immensis urnam quatit Aeacus umbris.
<stat. silu. 2 1.220> Ast hic, quem gemimus, felix hominesque deosque
<stat. silu. 2 1.221> Et dubios casus et caecae lubrica uitae
<stat. silu. 2 1.222> Effugit, immunis fatis. Non ille rogauit,
<stat. silu. 2 1.223> Non timuit meruitue mori: nos anxia plebes,
<stat. silu. 2 1.224> Nos miseri, quibus unde dies suprema, quis aeui
<stat. silu. 2 1.225> Exitus incertum, quibus instet fulmen ab astris,
<stat. silu. 2 1.226> Quae nubes fatale sonet. Nil flecteris istis?
<stat. silu. 2 1.227> Sed flectere libens. Ades huc emissus ab atro
<stat. silu. 2 1.228> Limine, cui soli cuncta impetrare facultas,
<stat. silu. 2 1.229> Glaucia!- insontis animas nec portitor arcet
<stat. silu. 2 1.230> Nec durae comes illa ferae: -tu pectora mulce,
<stat. silu. 2 1.231> Tu prohibe manare genas noctesque beatas
<stat. silu. 2 1.232> Dulcibus alloquiis et uiuis uultibus imple,
<stat. silu. 2 1.233> Et periisse nega, desolatamque sororem,
<stat. silu. 2 1.234> Qui potes, et miseros perge insinuare parentes.
<stat. silu. 2 2.1> Est inter notos Sirenum nomine muros 
<stat. silu. 2 2.2> Saxaque Tyrrhenae templis onerata Mineruae 
<stat. silu. 2 2.3> Celsa Dicarchei speculatrix uilla profundi, 
<stat. silu. 2 2.4> Qua Bromio dilectus ager, collesque per altos 
<stat. silu. 2 2.5> Vritur et prelis non inuidet uua Falernis. 
<stat. silu. 2 2.6> Huc me post patrii laetum quinquennia lustri, 
<stat. silu. 2 2.7> Cum stadio iam pigra quies canusque sederet 
<stat. silu. 2 2.8> Puluis, ad Ambracias conuersa gymnade frondes, 
<stat. silu. 2 2.9> Trans gentile fretum placidi facundia Polli 
<stat. silu. 2 2.10> Detulit et nitidae iuuenilis gratia Pollae, 
<stat. silu. 2 2.11> Flectere iam cupidum gressus, qua limite noto 
<stat. silu. 2 2.12> Appia longarum teritur regina uiarum. 
<stat. silu. 2 2.13> Sed iuuere morae. Placido lunata recessu 
<stat. silu. 2 2.14> Hinc atque hinc curuas perrumpunt aequora rupes. 
<stat. silu. 2 2.15> Dat natura locum montique interuenit unum 
<stat. silu. 2 2.16> Litus et in terras scopulis pendentibus exit. 
<stat. silu. 2 2.17> Gratia prima loci, gemina testudine fumant 
<stat. silu. 2 2.18> Balnea, et e terris occurrit dulcis amaro 
<stat. silu. 2 2.19> Nympha mari. Leuis hic Phorci chorus udaque crines 
<stat. silu. 2 2.20> Cymodoce uiridisque cupit Galatea lauari. 
<stat. silu. 2 2.21> Ante domum tumidae moderator caerulus undae 
<stat. silu. 2 2.22> Excubat, innocui custos laris; huius amico 
<stat. silu. 2 2.23> Spumant templa salo. Felicia rura tuetur 
<stat. silu. 2 2.24> Alcides; gaudet gemino sub numine portus: 
<stat. silu. 2 2.25> Hic seruat terras, hic saeuis fluctibus obstat. 
<stat. silu. 2 2.26> Mira quies pelagi: ponunt hic lassa furorem 
<stat. silu. 2 2.27> Aequora, et insani spirant clementius austri; 
<stat. silu. 2 2.28> Hic praeceps minus audet hiems, nulloque tumultu 
<stat. silu. 2 2.29> Stagna modesta iacent dominique imitantia mores. 
<stat. silu. 2 2.30> Inde per obliquas erepit porticus arces, 
<stat. silu. 2 2.31> Vrbis opus, longoque domat saxa aspera dorso. 
<stat. silu. 2 2.32> Qua prius obscuro permixti puluere soles 
<stat. silu. 2 2.33> Et feritas inamoena uiae, nunc ire uoluptas, 
<stat. silu. 2 2.34> Qualis, si subeas Ephyres Baccheidos altum 
<stat. silu. 2 2.35> Culmen, ab Inoo fert semita tecta Lyaeo. 
<stat. silu. 2 2.36> Non, mihi si cunctos Helicon indulgeat amnes 
<stat. silu. 2 2.37> Et superet Piplea sitim largeque uolantis 
<stat. silu. 2 2.38> Vngula sedet equi reseretque arcana pudicos 
<stat. silu. 2 2.39> Phemonoe fontes uel quos meus auspice Phoebo 
<stat. silu. 2 2.40> Altius immersa turbauit Pollius urna, 
<stat. silu. 2 2.41> Innumeras ualeam species cultusque locorum 
<stat. silu. 2 2.42> Pieriis aequare modis. Vix ordine longo 
<stat. silu. 2 2.43> Suffecere oculi, uix, dum per singula ducor, 
<stat. silu. 2 2.44> Suffecere gradus. Quae rerum turba! Locine 
<stat. silu. 2 2.45> Ingenium an domini mirer prius? Haec domus ortus 
<stat. silu. 2 2.46> Aspicit et Phoebi tenerum iubar; illa cadentem 
<stat. silu. 2 2.47> Detinet exactamque negat dimittere lucem, 
<stat. silu. 2 2.48> Cum iam fessa dies et in aequora montis opaci 
<stat. silu. 2 2.49> Vmbra cadit uitreoque natant praetoria ponto. 
<stat. silu. 2 2.50> Haec pelagi clamore fremunt, haec tecta sonoros 
<stat. silu. 2 2.51> Ignorant fluctus terraeque silentia malunt. 
<stat. silu. 2 2.52> His fauit natura locis, hic uicta colenti 
<stat. silu. 2 2.53> Cessit et ignotos docilis mansueuit in usus. 
<stat. silu. 2 2.54> Mons erat hic, ubi plana uides; et lustra fuerunt, 
<stat. silu. 2 2.55> Quae nunc tecta subis; ubi nunc nemora ardua cernis, 
<stat. silu. 2 2.56> Hic nec terra fuit: domuit possessor, et illum 
<stat. silu. 2 2.57> Formantem rupes expugnantemque secuta 
<stat. silu. 2 2.58> Gaudet humus. Nunc cerne iugum discentia saxa 
<stat. silu. 2 2.59> Intrantemque domos iussumque recedere montem. 
<stat. silu. 2 2.60> Iam Methymnaei uatis manus et chelys una 
<stat. silu. 2 2.61> Thebais et Getici cedat tibi gloria plectri: 
<stat. silu. 2 2.62> Et tu saxa moues, et te nemora alta sequuntur. 
<stat. silu. 2 2.63> Quid referam ueteres ceraeque aerisque figuras, 
<stat. silu. 2 2.64> Si quid Apellei gaudent animasse colores, 
<stat. silu. 2 2.65> Si quid adhuc uacua tamen admirabile Pisa 
<stat. silu. 2 2.66> Phidiacae rasere manus, quod ab arte Myronis 
<stat. silu. 2 2.67> Aut Polycliteo iussum est quod uiuere caelo, 
<stat. silu. 2 2.68> Aeraque ab Isthmiacis auro potiora fauillis, 
<stat. silu. 2 2.69> Ora ducum ac uatum sapientumque ora priorum, 
<stat. silu. 2 2.70> Quos tibi cura sequi, quos toto pectore sentis 
<stat. silu. 2 2.71> Expers curarum atque animum uirtute quieta 
<stat. silu. 2 2.72> Compositus semperque tuus? Quid mille reuoluam 
<stat. silu. 2 2.73> Culmina uisendique uices? Sua cuique uoluptas 
<stat. silu. 2 2.74> Atque omni proprium thalamo mare, transque iacentem 
<stat. silu. 2 2.75> Nerea diuersis seruit(==SERVIT) sua terra fenestris: 
<stat. silu. 2 2.76> Haec uidet Inarimen, illinc Prochyta aspera paret; 
<stat. silu. 2 2.77> Armiger hac magni patet Hectoris, inde malignum 
<stat. silu. 2 2.78> Aera respirat pelago circumflua Nesis; 
<stat. silu. 2 2.79> Inde uagis omen felix Euploea carinis, 
<stat. silu. 2 2.80> Quaeque ferit curuos exserta Megalia fluctus; 
<stat. silu. 2 2.81> Angitur et domino contra recubante proculque 
<stat. silu. 2 2.82> Surrentina tuus spectat praetoria Limon. 
<stat. silu. 2 2.83> Vna tamen cunctis, procul eminet una diaetis, 
<stat. silu. 2 2.84> Quae tibi Parthenopen derecto limite ponti 
<stat. silu. 2 2.85> Ingerit: hic Grais penitus delecta metallis 
<stat. silu. 2 2.86> Saxa; quod Eoae respergit uena Syenes, 
<stat. silu. 2 2.87> Synnade quod maesta Phrygiae fodere secures 
<stat. silu. 2 2.88> Per Cybeles lugentis agros, ubi marmore picto 
<stat. silu. 2 2.89> Candida purpureo distinguitur area gyro; 
<stat. silu. 2 2.90> Hic et Amyclaei caesum de monte Lycurgi 
<stat. silu. 2 2.91> Quod uiret et molles imitatur rupibus herbas, 
<stat. silu. 2 2.92> Hic Nomadum lucent flauentia saxa Thasosque 
<stat. silu. 2 2.93> Et Chios et gaudens fluctus spectare Carystos: 
<stat. silu. 2 2.94> Omnia Chalcidicas turres obuersa salutant. 
<stat. silu. 2 2.95> Macte animo, quod Graia probas, quod Graia frequentas 
<stat. silu. 2 2.96> Arua, nec inuideant quae te genuere Dicarchi 
<stat. silu. 2 2.97> Moenia: nos docto melius potiemur alumno. 
<stat. silu. 2 2.98> Quid nunc ruris opes pontoque noualia dicam 
<stat. silu. 2 2.99> Iniecta et madidas Baccheo nectare rupes? 
<stat. silu. 2 2.100> Saepe per autumnum iam pubescente Lyaeo 
<stat. silu. 2 2.101> Conscendit scopulos noctisque occulta sub umbra 
<stat. silu. 2 2.102> Palmite maturo rorantia lumina tersit 
<stat. silu. 2 2.103> Nereis et dulces rapuit de collibus uuas. 
<stat. silu. 2 2.104> Saepe et uicino sparsa est uindemia fluctu, 
<stat. silu. 2 2.105> Et Satyri cecidere uadis, nudamque per undas 
<stat. silu. 2 2.106> Dorida montani cupierunt prendere Panes. 
<stat. silu. 2 2.107> Sis felix, tellus, dominis ambobus in annos 
<stat. silu. 2 2.108> Mygdonii Pyliique senis nec nobile mutes 
<stat. silu. 2 2.109> Seruitium, nec te cultu Tirynthia uincat 
<stat. silu. 2 2.110> Aula Dicarcheique sinus, nec saepius isti 
<stat. silu. 2 2.111> Blanda Therapnaei placent uineta Galaesi. 
<stat. silu. 2 2.112> Hic ubi Pierias exercet Pollius artes, 
<stat. silu. 2 2.113> Seu uoluit(==VOLUIT) monitus, quos dat Gargettius auctor, 
<stat. silu. 2 2.114> Seu nostram quatit ille chelyn, seu dissona nectit 
<stat. silu. 2 2.115> Carmina, siue minax ultorem stringit iambon, 
<stat. silu. 2 2.116> Hinc leuis e scopulis meliora ad carmina Siren 
<stat. silu. 2 2.117> Aduolat, hinc motis audit Tritonia cristis. 
<stat. silu. 2 2.118> Tunc rapidi ponunt flatus, maria ipsa uetantur 
<stat. silu. 2 2.119> Obstrepere, emergunt pelago doctamque trahuntur 
<stat. silu. 2 2.120> Ad chelyn et blandi scopulis delphines aderrant. 
<stat. silu. 2 2.121> Viue, Midae gazis et Lydo ditior auro, 
<stat. silu. 2 2.122> Troica et Euphratae supra diademata felix, 
<stat. silu. 2 2.123> Quem non ambigui fasces, non mobile uulgus, 
<stat. silu. 2 2.124> Non leges, non castra tenent, qui pectore magno 
<stat. silu. 2 2.125> Spemque metumque domas uoto sublimior omni, 
<stat. silu. 2 2.126> Exemptus fatis indignantemque refellens 
<stat. silu. 2 2.127> Fortunam; dubio quem non in turbine rerum 
<stat. silu. 2 2.128> Deprendet suprema dies, sed abire paratum 
<stat. silu. 2 2.129> Ac plenum uita. Nos, uilis turba, caducis 
<stat. silu. 2 2.130> Deseruire bonis semperque optare parati, 
<stat. silu. 2 2.131> Spargimur in casus: celsa tu mentis ab arce 
<stat. silu. 2 2.132> Despicis errantes humanaque gaudia rides. 
<stat. silu. 2 2.133> Tempus erat, cum te geminae suffragia terrae 
<stat. silu. 2 2.134> Diriperent celsusque duas ueherere per urbes, 
<stat. silu. 2 2.135> Inde Dicarcheis multum uenerande colonis, 
<stat. silu. 2 2.136> Hinc ascite meis, pariterque his largus et illis 
<stat. silu. 2 2.137> Ac iuuenile calens plectrique errore superbus. 
<stat. silu. 2 2.138> At nunc discussa rerum caligine uerum 
<stat. silu. 2 2.139> Aspicis. Illo alii rursus iactantur in alto, 
<stat. silu. 2 2.140> Et tua securos portus placidamque quietem 
<stat. silu. 2 2.141> Intrauit non quassa ratis. Sic perge nec umquam 
<stat. silu. 2 2.142> Emeritam in nostras puppem dimitte procellas. 
<stat. silu. 2 2.143> Discite securi, quorum de pectore mixtae 
<stat. silu. 2 2.144> In longum coiere faces sanctusque pudicae 
<stat. silu. 2 2.145> Seruat amicitiae leges amor. Ite per annos 
<stat. silu. 2 2.146> Saeculaque et priscae titulos praecedite famae. 
<stat. silu. 2 2.147> Tuque, nurus inter longe ********** 
<stat. silu. 2 2.148>************************ praecordia curae, 
<stat. silu. 2 2.149> Non frontem uertere minae, sed candida semper 
<stat. silu. 2 2.150> Gaudia et in uultu curarum ignara uoluptas; 
<stat. silu. 2 2.151> Non tibi sepositas infelix strangulat arca 
<stat. silu. 2 2.152> Diuitias auidique animum dispendia torquent 
<stat. silu. 2 2.153> Fenoris: expositi census et docta fruendi 
<stat. silu. 2 2.154> Temperies. Non ulla deo meliore cohaerent 
<stat. silu. 2 2.155> Pectora, non alias docuit Concordia mentes. 
<stat. silu. 2 3.1> Stat, quae perspicuas nitidi Melioris opacet
<stat. silu. 2 3.2> Arbor aquas complexa lacus, quae robore ab imo
<stat. silu. 2 3.3> Incuruata uadis redit inde cacumine recto
<stat. silu. 2 3.4> Ardua, ceu mediis iterum nascatur ab undis
<stat. silu. 2 3.5> Atque habitet uitreum tacitis radicibus amnem.
<stat. silu. 2 3.6> Quid Phoebum tam parua rogem? Vos dicite causas,
<stat. silu. 2 3.7> Naides, et faciles, satis est, date carmina Fauni.
<stat. silu. 2 3.8> Nympharum tenerae fugiebant Pana cateruae;
<stat. silu. 2 3.9> Ille quidem it, cunctas tamquam uelit, it tamen unam
<stat. silu. 2 3.10> In Pholoen. Siluis haec fluminibusque sequentis
<stat. silu. 2 3.11> Nunc hirtos gressus, nunc improba cornua uitat.
<stat. silu. 2 3.12> Iamque et belligerum Iani nemus atraque Caci
<stat. silu. 2 3.13> Rura Quirinalesque fuga suspensa per agros
<stat. silu. 2 3.14> Caelica tecta subit; ibi demum uicta labore,
<stat. silu. 2 3.15> Fessa metu, qua nunc placidi Melioris aperti
<stat. silu. 2 3.16> Stant sine fraude lares, flauos collegit amictus
<stat. silu. 2 3.17> Artius et niueae posuit se margine ripae.
<stat. silu. 2 3.18> Insequitur uelox pecorum deus et sua credit
<stat. silu. 2 3.19> Conubia; ardenti iamiam suspiria librat
<stat. silu. 2 3.20> Pectore, iam praedae leuis imminet. Ecce citatos
<stat. silu. 2 3.21> Aduertit Diana gradus, dum per iuga septem
<stat. silu. 2 3.22> Errat Auentinaeque legit uestigia ceruae.
<stat. silu. 2 3.23> Paenituit uidisse deam, conuersaque fidas
<stat. silu. 2 3.24> Ad comites: "Numquamne auidis arcebo rapinis
<stat. silu. 2 3.25> Hoc petulans foedumque pecus, semperque pudici
<stat. silu. 2 3.26> Decrescet mihi turba chori?" Sic deinde locuta
<stat. silu. 2 3.27> Depromit pharetra telum breue, quod neque flexis
<stat. silu. 2 3.28> Cornibus aut solito torquet stridore, sed una
<stat. silu. 2 3.29> Emisit contenta manu laeuumque soporem
<stat. silu. 2 3.30> Naidos auersa fertur tetigisse sagitta.
<stat. silu. 2 3.31> Illa diem pariter surgens hostemque proteruum
<stat. silu. 2 3.32> Vidit et in fontem, niueos ne panderet artus,
<stat. silu. 2 3.33> Sic tota cum ueste ruit, stagnisque sub altis
<stat. silu. 2 3.34> Pana sequi credens ima latus implicat alga.
<stat. silu. 2 3.35> Quid faceret subito deceptus praedo? Nec altis
<stat. silu. 2 3.36> Credere corpus aquis hirtae sibi conscius audet
<stat. silu. 2 3.37> Pellis, et a tenero nandi rudis. Omnia questus,
<stat. silu. 2 3.38> Immitem Bromium, stagna inuida et inuida tela,
<stat. silu. 2 3.39> Primaeuam uisu platanum, cui longa propago
<stat. silu. 2 3.40> Innumeraeque manus et iturus in aethera uertex,
<stat. silu. 2 3.41> Deposuit iuxta uiuamque aggessit harenam
<stat. silu. 2 3.42> Optatisque aspergit aquis et talia mandat:
<stat. silu. 2 3.43>"Viue diu nostri pignus memorabile uoti,
<stat. silu. 2 3.44> Arbor, et haec durae latebrosa cubilia nymphae
<stat. silu. 2 3.45> Tu saltem declinis ama, preme frondibus undam.
<stat. silu. 2 3.46> Illa quidem meruit, sed ne, precor, igne superno
<stat. silu. 2 3.47> Aestuet aut dura feriatur grandine; tantum
<stat. silu. 2 3.48> Spargere tu laticem et foliis turbare memento.
<stat. silu. 2 3.49> Tunc ego teque diu recolam dominamque benignae
<stat. silu. 2 3.50> Sedis et illaesa tutabor utramque senecta,
<stat. silu. 2 3.51> Vt Iouis, ut Phoebi frondes, ut discolor umbra
<stat. silu. 2 3.52> Populus et nostrae stupeant tua germina pinus".
<stat. silu. 2 3.53> Sic ait. Illa dei ueteres animata calores
<stat. silu. 2 3.54> Vberibus stagnis obliquo pendula trunco
<stat. silu. 2 3.55> Incubat atque umbris scrutatur amantibus undas.
<stat. silu. 2 3.56> Sperat et amplexus, sed aquarum spiritus arcet
<stat. silu. 2 3.57> Nec patitur tactus. Tandem eluctata sub auras
<stat. silu. 2 3.58> Libratur fundo rursusque enode cacumen
<stat. silu. 2 3.59> Ingeniosa leuat, ueluti descendat in imos
<stat. silu. 2 3.60> Stirpe lacus alia. Iam nec Phoebeia Nais
<stat. silu. 2 3.61> Odit et exclusos inuitat gurgite ramos.
<stat. silu. 2 3.62> Haec tibi parua quidem genitali luce paramus
<stat. silu. 2 3.63> Dona, sed ingenti forsan uictura sub aeuo.
<stat. silu. 2 3.64> Tu, cuius placido posuere in pectore sedem
<stat. silu. 2 3.65> Blandus honos hilarisque tamen cum pondere uirtus,
<stat. silu. 2 3.66> Cui nec pigra quies nec iniqua potentia nec spes
<stat. silu. 2 3.67> Improba, sed medius per honesta et dulcia limes,
<stat. silu. 2 3.68> Incorrupte fidem nullosque experte tumultus
<stat. silu. 2 3.69> Et secrete palam quod digeris ordine uitam,
<stat. silu. 2 3.70> Idem auri facilis contemptor et optimus idem
<stat. silu. 2 3.71> Comere diuitias opibusque immittere lucem:
<stat. silu. 2 3.72> Hac longum florens animi morumque iuuenta
<stat. silu. 2 3.73> Iliacos aequare senes et uincere persta,
<stat. silu. 2 3.74> Quos pater Elysio, genetrix quos detulit annos:
<stat. silu. 2 3.75> Hoc illi duras exorauere sorores,
<stat. silu. 2 3.76> Hoc, quae te sub teste situm fugitura tacentem
<stat. silu. 2 3.77> Ardua magnanimi reuirescet gloria Blaesi.
<stat. silu. 2 4.1> Psittace, dux uolucrum, domini facunda uoluptas,
<stat. silu. 2 4.2> Humanae sollers imitator, psittace, linguae,
<stat. silu. 2 4.3> Quis tua tam subito praeclusit murmura fato?
<stat. silu. 2 4.4> Hesternas, miserande, dapes moriturus inisti
<stat. silu. 2 4.5> Nobiscum, et gratae carpentem munera mensae
<stat. silu. 2 4.6> Errantemque toris mediae plus tempore noctis
<stat. silu. 2 4.7> Vidimus. affatus etiam meditataque uerba
<stat. silu. 2 4.8> Reddideras. at nunc aeterna silentia Lethes
<stat. silu. 2 4.9> Ille canorus habes. Cedat Phaethontia uulgi
<stat. silu. 2 4.10> Fabula: non soli celebrant sua funera cygni.
<stat. silu. 2 4.11> At tibi quanta domus rutila testudine fulgens,
<stat. silu. 2 4.12> Conexusque ebori uirgarum argenteus ordo,
<stat. silu. 2 4.13> Argutumque tuo stridentia limina cornu
<stat. silu. 2 4.14> Et querulae iam sponte fores! Vacat ille beatus
<stat. silu. 2 4.15> Carcer et augusti nusquam conuicia tecti.
<stat. silu. 2 4.16> Huc doctae stipentur aues, quis nobile fandi
<stat. silu. 2 4.17> Ius Natura dedit: plangat Phoebeius ales
<stat. silu. 2 4.18> Auditasque memor penitus dimittere uoces
<stat. silu. 2 4.19> Sturnus, et Aonio uersae certamine picae,
<stat. silu. 2 4.20> Quique refert iungens iterata uocabula perdix,
<stat. silu. 2 4.21> Et quae Bistonio queritur soror orba cubili:
<stat. silu. 2 4.22> Ferte simul gemitus cognataque ducite flammis
<stat. silu. 2 4.23> Funera, et hoc cunctae miserandum addiscite carmen:
<stat. silu. 2 4.24>"Occidit aeriae celeberrima gloria gentis
<stat. silu. 2 4.25> Psittacus, ille plagae uiridis regnator Eoae,
<stat. silu. 2 4.26> Quem non gemmata uolucris Iunonia cauda
<stat. silu. 2 4.27> Vinceret aspectu, gelidi non Phasidis ales,
<stat. silu. 2 4.28> Nec quas umenti Numidae rapuere sub austro;
<stat. silu. 2 4.29> Ille salutator regum nomenque locutus
<stat. silu. 2 4.30> Caesareum et queruli quondam uice functus amici,
<stat. silu. 2 4.31> Nunc conuiua leuis monstrataque reddere uerba
<stat. silu. 2 4.32> Tam facilis, quo tu, Melior dilecte, recluso
<stat. silu. 2 4.33> Numquam solus eras. At non inglorius umbris
<stat. silu. 2 4.34> Mittitur: Assyrio cineres adolentur amomo
<stat. silu. 2 4.35> Et tenues Arabum respirant gramine plumae
<stat. silu. 2 4.36> Sicaniisque crocis; senio nec fessus inerti
<stat. silu. 2 4.37> Scandet odoratos phoenix felicior ignes!"
<stat. silu. 2 5.1> Quid tibi monstrata mansuescere profuit ira?
<stat. silu. 2 5.2> Quid scelus humanasque animo dediscere caedes
<stat. silu. 2 5.3> Imperiumque pati et domino parere minori?
<stat. silu. 2 5.4> Quid, quod abire domo rursusque in claustra reuerti
<stat. silu. 2 5.5> Suetus et a capta iam sponte recedere praeda
<stat. silu. 2 5.6> Insertasque manus laxo dimittere morsu?
<stat. silu. 2 5.7> Occidis, altarum uastator docte ferarum,
<stat. silu. 2 5.8> Non grege Massylo curuaque indagine clausus,
<stat. silu. 2 5.9> Non formidato supra uenabula saltu
<stat. silu. 2 5.10> Incitus aut caeco foueae deceptus hiatu,
<stat. silu. 2 5.11> Sed uictus fugiente fera. stat cardine aperto
<stat. silu. 2 5.12> Infelix cauea et clausas circum undique portas
<stat. silu. 2 5.13> Hoc licuisse nefas placidi tumuere leones.
<stat. silu. 2 5.14> Tum cunctis cecidere iubae, puduitque relatum
<stat. silu. 2 5.15> Aspicere, et totas duxere in lumina frontes.
<stat. silu. 2 5.16> At non te primo fusum nouus obruit ictu
<stat. silu. 2 5.17> Ille pudor: mansere animi, uirtusque cadenti
<stat. silu. 2 5.18> A media iam morte redit, nec protinus omnes
<stat. silu. 2 5.19> Terga dedere minae. sicut sibi conscius alti
<stat. silu. 2 5.20> Vulneris aduersum moriens it miles in hostem
<stat. silu. 2 5.21> Attollitque manum et ferro labente minatur,
<stat. silu. 2 5.22> Sic piger ille gradu solitoque exutus honore
<stat. silu. 2 5.23> Firmat hians oculos animamque hostemque requirit.
<stat. silu. 2 5.24> Magna tamen subiti tecum solacia leti,
<stat. silu. 2 5.25> Victe, feres, quod te maesti populusque patresque,
<stat. silu. 2 5.26> Ceu notus caderes tristi gladiator harena,
<stat. silu. 2 5.27> Ingemuere mori; magni quod Caesaris ora
<stat. silu. 2 5.28> Inter tot Scythicas Libycasque, a litore Rheni
<stat. silu. 2 5.29> Et Pharia de gente feras, quas perdere uile est,
<stat. silu. 2 5.30> Vnius amissi tetigit iactura leonis.
<stat. silu. 2 6.1> Saeue nimis, lacrimis quisquis discrimina ponis
<stat. silu. 2 6.2> Lugendique modos. Miserum est primaeua parenti
<stat. silu. 2 6.3> Pignora surgentesque (nefas!) accendere natos;
<stat. silu. 2 6.4> Durum et deserti praerepta coniuge partem
<stat. silu. 2 6.5> Conclamare tori, maesta et lamenta sororum
<stat. silu. 2 6.6> Et fratrum gemitus: alte tamen et procul intrat
<stat. silu. 2 6.7> Altius in sensus maioraque uulnera uincit
<stat. silu. 2 6.8> Plaga minor. Famulum (quia rerum nomina caeca
<stat. silu. 2 6.9> Sic miscet Fortuna manu nec pectora nouit),
<stat. silu. 2 6.10> Sed famulum gemis, Vrse, pium, sed amore fideque
<stat. silu. 2 6.11> Has meritum lacrimas, cui maior stemmate iuncto
<stat. silu. 2 6.12> Libertas ex mente fuit. Ne comprime fletus,
<stat. silu. 2 6.13> Ne pudeat; rumpat frenos dolor iste decusque,
<stat. silu. 2 6.14> Si tam dura placent: hominem gemis (hei mihi! subdo
<stat. silu. 2 6.15> Ipse faces), hominem, Vrse, tuum, cui dulce uolenti
<stat. silu. 2 6.16> Seruitium, cui triste nihil, qui sponte sibique
<stat. silu. 2 6.17> Imperiosus erat. Quisnam haec in funera missos
<stat. silu. 2 6.18> Castiget luctus? Gemit inter bella peremptum
<stat. silu. 2 6.19> Parthus equum, fidosque canes fleuere Molossi,
<stat. silu. 2 6.20> Et uolucres habuere rogum ceruusque Maronem.
<stat. silu. 2 6.21> Quid, si nec famulus? Vidi ipse habitusque notaui
<stat. silu. 2 6.22> Te tantum cupientis erum, sed maior in ore
<stat. silu. 2 6.23> Spiritus et tenero manifesti in sanguine mores.
<stat. silu. 2 6.24> Optarent multum Graiae cuperentque Latinae
<stat. silu. 2 6.25> Sic peperisse nurus. Non talem Cressa superbum
<stat. silu. 2 6.26> Callida sollicito reuocauit Thesea filo
<stat. silu. 2 6.27> Nec Paris Oebalios talis uisurus amores
<stat. silu. 2 6.28> Rusticus inuitas deiecit in aequora pinus.
<stat. silu. 2 6.29> Non fallo aut cantus adsueta licentia ducit:
<stat. silu. 2 6.30> Vidi et adhuc uideo, qualem nec bella cauentem
<stat. silu. 2 6.31> Litore uirgineo Thetis occultauit Achillen,
<stat. silu. 2 6.32> Nec circum saeui fugientem moenia Phoebi
<stat. silu. 2 6.33> Troilon Haemoniae deprendit lancea dextrae.
<stat. silu. 2 6.34> Qualis eras! Procul en cunctis puerisque uirisque
<stat. silu. 2 6.35> Pulchrior et tantum domino minor! Illius unus
<stat. silu. 2 6.36> Ante decor, quantum praecedit clara minores
<stat. silu. 2 6.37> Luna faces quantumque alios premit Hesperos ignes.
<stat. silu. 2 6.38> Non tibi femineum uultu decus oraque supra
<stat. silu. 2 6.39> Mollis honos (qualis dubiae post crimina formae
<stat. silu. 2 6.40> De sexu transire iubent) torua atque uirilis
<stat. silu. 2 6.41> Gratia; nec petulans acies, blandique seuero
<stat. silu. 2 6.42> Igne oculi, qualis, bellans cum casside missa,
<stat. silu. 2 6.43> Parthenopaeus erat; simplexque horrore decoro
<stat. silu. 2 6.44> Crinis, et obsessae nondum primoque micantes
<stat. silu. 2 6.45> Flore genae: talem Ledaeo gurgite pubem
<stat. silu. 2 6.46> Educat Eurotas, teneri sic integer aeui
<stat. silu. 2 6.47> Elin adit primosque Ioui puer approbat annos.
<stat. silu. 2 6.48> Nam pudor ingenuae mentis tranquillaque morum
<stat. silu. 2 6.49> Temperies teneroque animus maturior aeuo,
<stat. silu. 2 6.50> Carmine quo patuisse queant? Saepe ille uolentem
<stat. silu. 2 6.51> Castigabat erum studioque altisque iuuabat
<stat. silu. 2 6.52> Consiliis; tecum tristisque hilarisque nec umquam
<stat. silu. 2 6.53> Ille suus, uultumque tuo sumebat ab ore:
<stat. silu. 2 6.54> Dignus et Haemonium Pyladen praecedere fama
<stat. silu. 2 6.55> Cecropiamque fidem. Sed laudum terminus esto,
<stat. silu. 2 6.56> Quem fortuna sinit: non mente fidelior aegra
<stat. silu. 2 6.57> Sperauit tardi reditus Eumaeus Vlixis.
<stat. silu. 2 6.58> Quis deus aut quisnam tam tristia uulnera casus
<stat. silu. 2 6.59> Eligit? Vnde manus Fatis tam certa nocendi?
<stat. silu. 2 6.60> O quam diuitiis censuque exutus opimo
<stat. silu. 2 6.61> Fortior, Vrse, fores! Si uel fumante ruina
<stat. silu. 2 6.62> Ructassent dites Vesuuina incendia Locroe,
<stat. silu. 2 6.63> Seu Pollentinos mersissent flumina saltus,
<stat. silu. 2 6.64> Seu Lucanus Acir seu Thybridis impetus altas
<stat. silu. 2 6.65> In dextrum torsisset aquas, paterere serena
<stat. silu. 2 6.66> Fronte deos; siue alma fidem messisque negasset
<stat. silu. 2 6.67> Cretaque Cyreneque et qua tibi cumque beato
<stat. silu. 2 6.68> Larga redit Fortuna sinu. Sed gnara dolorum
<stat. silu. 2 6.69> Inuidia infelix animi uitalia uidit
<stat. silu. 2 6.70> Laedendique uias. Vitae modo germen adultae
<stat. silu. 2 6.71> Nectere temptabat iuuenum pulcherrimus ille
<stat. silu. 2 6.72> Cum tribus Eleis unam trieterida lustris.
<stat. silu. 2 6.73> Attendit toruo tristis Rhamnusia uultu,
<stat. silu. 2 6.74> Ac primum impleuitque toros oculisque nitorem
<stat. silu. 2 6.75> Addidit ac solito sublimius ora leuauit,
<stat. silu. 2 6.76> Heu! misero letale fauens, seseque uidendo
<stat. silu. 2 6.77> Torsit ob inuidiam mortemque amplexa iacenti
<stat. silu. 2 6.78> Iniecit nexus carpsitque immitis adunca
<stat. silu. 2 6.79> Ora uerenda manu. quinta uix Phosphoros hora
<stat. silu. 2 6.80> Rorantem sternebat equum: iam litora duri
<stat. silu. 2 6.81> Saeua, Philete, senis durumque Acheronta uidebas,
<stat. silu. 2 6.82> Quo domini clamate sono! Non saeuius atros
<stat. silu. 2 6.83> Nigrasset planctu genetrix tibi salua lacertos,
<stat. silu. 2 6.84> Nec pater; et certe qui uidit funera frater
<stat. silu. 2 6.85> Erubuit uinci. Sed nec seruilis adempto
<stat. silu. 2 6.86> Ignis: odoriferos exhausit flamma Sabaeos
<stat. silu. 2 6.87> Et Cilicum messis Phariaeque exempta uolucri
<stat. silu. 2 6.88> Cinnama et Assyrio manantes gramine sucos
<stat. silu. 2 6.89> Et domini fletus: hos tantum hausere fauillae,
<stat. silu. 2 6.90> Hos bibit usque rogus; nec quod tibi Setia canos
<stat. silu. 2 6.91> Restinxit cineres, gremio nec lubricus ossa
<stat. silu. 2 6.92> Quod uallauit onyx, miseris acceptius umbris
<stat. silu. 2 6.93> Quam gemitus. sed flesse iuuat: quid terga dolori,
<stat. silu. 2 6.94> Vrse, damus? quid damna foues et pectore iniquo
<stat. silu. 2 6.95> Vulnus amas? Vbi nota reis facundia raptis?
<stat. silu. 2 6.96> Quid caram crucias tam saeuis luctibus umbram?
<stat. silu. 2 6.97> Eximius licet ille animi meritusque doleri:
<stat. silu. 2 6.98> Soluisti. Subit ille pios carpitque quietem
<stat. silu. 2 6.99> Elysiam clarosque illic fortasse parentes
<stat. silu. 2 6.100> Inuenit; aut illi per amoena silentia Lethes
<stat. silu. 2 6.101> Forsan Auernales alludunt undique mixtae
<stat. silu. 2 6.102> Naides, obliquoque notat Proserpina uultu.
<stat. silu. 2 6.103> Pone, precor, questus; alium tibi Fata Phileton
<stat. silu. 2 6.104> Forsan et ipse dabit moresque habitusque decoros
<stat. silu. 2 6.105> Monstrabit gaudens similemque docebit amorem.
<stat. silu. 2 7.1> Lucani proprium diem frequentet 
<stat. silu. 2 7.2> Quisquis collibus Isthmiae Diones
<stat. silu. 2 7.3> Docto pectora concitatus oestro 
<stat. silu. 2 7.4> Pendentis bibit ungulae liquorem.
<stat. silu. 2 7.5> Ipsi quos penes est honor canendi, 
<stat. silu. 2 7.6> Vocalis citharae repertor Arcas
<stat. silu. 2 7.7> Er tu, Bassaridum rotator Euhan, 
<stat. silu. 2 7.8> Et Paean et Hyantiae sorores,
<stat. silu. 2 7.9> Laetae purpureas nouate uittas, 
<stat. silu. 2 7.10> Crinem comite, candidamque uestem 
<stat. silu. 2 7.11> Perfundant hederae recentiores.
<stat. silu. 2 7.12> Docti largius euagentur amnes 
<stat. silu. 2 7.13> Et plus, Aoniae, uirete, siluae,
<stat. silu. 2 7.14> Et, si qua pater aut diem recepit, 
<stat. silu. 2 7.15> Sertis mollibus expleatur umbra. 
<stat. silu. 2 7.16> Centum Thespiacis odora lucis
<stat. silu. 2 7.17> Stent altaria uictimaeque centum 
<stat. silu. 2 7.18> Quas Dirce lauat aut alit Cithaeron. 
<stat. silu. 2 7.19> Lucanum canimus, fauete linguis;
<stat. silu. 2 7.20> Vestra est ista dies, fauete, Musae, 
<stat. silu. 2 7.21> Dum qui uos geminas tulit per artes, 
<stat. silu. 2 7.22> Et uinctae pede uocis et solutae, 
<stat. silu. 2 7.23> Romani colitur chori sacerdos. 
<stat. silu. 2 7.24> Felix eu nimis et beata tellus, 
<stat. silu. 2 7.25> Quae pronos Hyperionis meatus 
<stat. silu. 2 7.26> Summis Oceani uides in undis 
<stat. silu. 2 7.27> Stridoremque rotae cadentis audis; 
<stat. silu. 2 7.28> Quae Tritonide fertiles Athenas 
<stat. silu. 2 7.29> Vnctis, Baetica, prouocas trapetis: 
<stat. silu. 2 7.30> Lucanum potes imputare terris. 
<stat. silu. 2 7.31> Hoc plus quam Senecam dedisse mundo 
<stat. silu. 2 7.32> Aut dulcem generasse Gallionem. 
<stat. silu. 2 7.33> Attollat refluos in astra fontes 
<stat. silu. 2 7.34> Graio nobilior Melete Baetis; 
<stat. silu. 2 7.35> Baetim, Mantua, prouocare noli. 
<stat. silu. 2 7.36> Natum protinus atque humum per ipsam 
<stat. silu. 2 7.37> Primo murmure dulce uagientem 
<stat. silu. 2 7.38> Blando Calliope sinu recepit 
<stat. silu. 2 7.39> Tum primum posito remissa luctu 
<stat. silu. 2 7.40> Longos Orpheos exuit dolores 
<stat. silu. 2 7.41> Et dixit: "puer o dicate Musis, 
<stat. silu. 2 7.42> Longaeuos cito transiture uates, 
<stat. silu. 2 7.43> Non tu flumina nec greges ferarum 
<stat. silu. 2 7.44> Nec plectro Geticas mouebis ornos, 
<stat. silu. 2 7.45> Sed septem iuga Martiumque Thybrim 
<stat. silu. 2 7.46> Et doctos equites et eloquente 
<stat. silu. 2 7.47> Cantu purpureum trahes senatum. 
<stat. silu. 2 7.48> Nocturnas alii Phrygum ruinas 
<stat. silu. 2 7.49> Et tardi reduces uias Vlixis 
<stat. silu. 2 7.50> Et puppem temerariam Mineruae 
<stat. silu. 2 7.51> Trita uatibus orbita sequantur: 
<stat. silu. 2 7.52> Tu carus Latio memorque gentis 
<stat. silu. 2 7.53> Carmen fortior exseres togatum. 
<stat. silu. 2 7.54> Ac primum teneris adhuc in annis 
<stat. silu. 2 7.55> Ludes Hectora Thessalosque currus 
<stat. silu. 2 7.56> Et supplex Priami potentis aurum, 
<stat. silu. 2 7.57> Et sedes reserabis inferorum; 
<stat. silu. 2 7.58> Ingratus Nero dulcibus theatris 
<stat. silu. 2 7.59> Et noster tibi proferetur Orpheus.
<stat. silu. 2 7.60> Dices culminibus Remi uagantes 
<stat. silu. 2 7.61> Infandos domini nocentis ignes. 
<stat. silu. 2 7.62> Hinc castae titulum decusque Pollae 
<stat. silu. 2 7.63> Iucunda dabis allocutione. 
<stat. silu. 2 7.64> Mox coepta generosior iuuenta 
<stat. silu. 2 7.65> Albos ossibus Italis Philippos 
<stat. silu. 2 7.66> Et Pharsalica bella detonabis, 
<stat. silu. 2 7.67> Quo fulmen ducis inter arma diui 
<stat. silu. 2 7.68> Libertate grauem pia Catonem 
<stat. silu. 2 7.69> Et gratum popularitate Magnum. 
<stat. silu. 2 7.70> Tu Pelusiaci scelus Canopi 
<stat. silu. 2 7.71> Deflebis pius et Pharo cruenta 
<stat. silu. 2 7.72> Pompeio dabis altius sepulchrum. 
<stat. silu. 2 7.73> Haec primo iuuenis canes sub aeuo 
<stat. silu. 2 7.74> Ante annos Culicis Maroniani. 
<stat. silu. 2 7.75> Cedet Musa rudis ferocis Enni 
<stat. silu. 2 7.76> Et docti furor arduus Lucreti 
<stat. silu. 2 7.77> Et qui per freta duxit Argonautas 
<stat. silu. 2 7.78> Et qui corpora prima transfigurat 
<stat. silu. 2 7.79> Quid? maius loquar: ipsa te Latinis 
<stat. silu. 2 7.80> Aeneis uenerabitur canentem. 
<stat. silu. 2 7.81> Nec solum dabo carminum nitorem 
<stat. silu. 2 7.82> Sed taedis genialibus dicabo
<stat. silu. 2 7.83> Doctam atque ingenio tuo decoram,
<stat. silu. 2 7.84> Qualem blanda Venus daretque Iuno
<stat. silu. 2 7.85> Forma(==FORMA+), simplicitate, comitate,
<stat. silu. 2 7.86> Censu, sanguine, gratia, decore,
<stat. silu. 2 7.87> Et uestros hymenaeon ante postes
<stat. silu. 2 7.88> Festis cantibus ipsa personabo.
<stat. silu. 2 7.89> O saeue nimium grauesque Parcae!
<stat. silu. 2 7.90> O numquam data longa fata summis!
<stat. silu. 2 7.91> Cur plus, ardua, casibus patetis?
<stat. silu. 2 7.92> Cur saeua uice magna non senescunt?
<stat. silu. 2 7.93> Sic natum Nasamonii Tonantis
<stat. silu. 2 7.94> Post ortus obitusque fulminatos
<stat. silu. 2 7.95> Angusto Babylon premit sepulchro;
<stat. silu. 2 7.96> Sic fixum Paridis manu trementis
<stat. silu. 2 7.97> Peliden Thetis horruit cadentem;
<stat. silu. 2 7.98> Sic ripis ego murmurantis Hebri
<stat. silu. 2 7.99> Non mutum caput Orpheos sequebar.
<stat. silu. 2 7.100> Sic et tu, rabidi nefas tyranni,
<stat. silu. 2 7.101> Iussus praecipitem subire Lethen,
<stat. silu. 2 7.102> Dum pugnas canis arduaque uoce
<stat. silu. 2 7.103> Das solacia grandibus sepulchris,
<stat. silu. 2 7.104>(O dirum scelus, o scelus!) tacebis."
<stat. silu. 2 7.105> Sic fata est leuiterque decidentes
<stat. silu. 2 7.106> Abrasit lacrimas nitente plectro.
<stat. silu. 2 7.107> At tu, seu rapidum poli per axem
<stat. silu. 2 7.108> Famae curribus arduis leuatus,
<stat. silu. 2 7.109> Qua(==QVA+) surgunt animae potentiores,
<stat. silu. 2 7.110> Terras despicis et sepulchra rides;
<stat. silu. 2 7.111> Seu pacis merito nemus reclusi
<stat. silu. 2 7.112> Felix Elysii tenes in oris,
<stat. silu. 2 7.113> Quo Pharsalica turba congregatur,
<stat. silu. 2 7.114> Et te nobile carmen insonantem
<stat. silu. 2 7.115> Pompei comitantur et Catones
<stat. silu. 2 7.116>(Tu magna sacer et superbus umbra
<stat. silu. 2 7.117> Nescis Tartaron et procul nocentum
<stat. silu. 2 7.118> Audis uerbera pallidumque uisa
<stat. silu. 2 7.119> Matris lampade respicis Neronem);
<stat. silu. 2 7.120> Adsis lucidus et uocante Polla
<stat. silu. 2 7.121> Vnum, quaeso, diem deos silentum
<stat. silu. 2 7.122> Exores: solet hoc patere limen
<stat. silu. 2 7.123> Ad nuptas redeuntibus maritis.
<stat. silu. 2 7.124> Haec te non thiasis procax dolosis
<stat. silu. 2 7.125> Falsi numinis induit figura,
<stat. silu. 2 7.126> Ipsum sed colit et frequentat ipsum 
<stat. silu. 2 7.127> Imis altius insitum medullis;
<stat. silu. 2 7.128> At solacia uana subministrat
<stat. silu. 2 7.129> Vultus, qui simili notatus auro
<stat. silu. 2 7.130> Stratis praenitet incubatque somno
<stat. silu. 2 7.131> Securae. procul hinc abite, Mortes:
<stat. silu. 2 7.132> Haec uitae genitalis est origo.
<stat. silu. 2 7.133> Cedat luctus atrox genisque manent
<stat. silu. 2 7.134> Iam dulces lacrimae, dolorque festus,
<stat. silu. 2 7.135> Quicquid fleuerat ante, nunc adoret.
<stat. silu. 3 1.1> Intermissa tibi renouat, Tirynthie, sacra
<stat. silu. 3 1.2> Pollius et causas designat desidis anni,
<stat. silu. 3 1.3> Quod coleris maiore tholo nec litora pauper
<stat. silu. 3 1.4> Nuda tenes tectumque uagis habitabile nautis,
<stat. silu. 3 1.5> Sed nitidos postes Graisque effulta metallis
<stat. silu. 3 1.6> Culmina, ceu taedis iterum lustratus honesti
<stat. silu. 3 1.7> Ignis ab Oetaea conscenderis aethera flamma.
<stat. silu. 3 1.8> Vix oculis animoque fides. Tune ille reclusi
<stat. silu. 3 1.9> Liminis et paruae custos inglorius arae?
<stat. silu. 3 1.10> Vnde haec aula recens fulgorque inopinus agresti
<stat. silu. 3 1.11> Alcidae? Sunt fata deum, sunt fata locorum.
<stat. silu. 3 1.12> O uelox pietas! Steriles hic nuper harenas
<stat. silu. 3 1.13> Ad sparsum pelago montis latus hirtaque dumis
<stat. silu. 3 1.14> Saxa nec ulla pati faciles uestigia terras
<stat. silu. 3 1.15> Cernere erat. Quaenam subito fortuna rigentes
<stat. silu. 3 1.16> Ditauit scopulos? Tyrione haec moenia plectro
<stat. silu. 3 1.17> An Getica uenere lyra? Stupet ipse labores
<stat. silu. 3 1.18> Annus, et angusti bisseno limite menses
<stat. silu. 3 1.19> Longaeuum mirantur opus. Deus attulit arces
<stat. silu. 3 1.20> Erexitque suas, atque obluctantia saxa
<stat. silu. 3 1.21> Summouit nitens et magno pectore montem
<stat. silu. 3 1.22> Reppulit: immitem credas iussisse nouercam.
<stat. silu. 3 1.23> Ergo age, seu patrios liber iam legibus Argos
<stat. silu. 3 1.24> Incolis et mersum tumulis Eurysthea calcas,
<stat. silu. 3 1.25> Siue tui solium Iouis et uirtute parata
<stat. silu. 3 1.26> Astra tenes, haustumque tibi succincta beati
<stat. silu. 3 1.27> Nectaris excluso melior Phryge porrigit Hebe:
<stat. silu. 3 1.28> Huc ades et genium templis nascentibus infer.
<stat. silu. 3 1.29> Non te Lerna nocens nec pauperis arua Molorchi
<stat. silu. 3 1.30> Nec formidatus Nemees ager antraque poscunt
<stat. silu. 3 1.31> Thracia nec Pharii polluta altaria regis,
<stat. silu. 3 1.32> Sed felix simplexque domus fraudumque malarum
<stat. silu. 3 1.33> Inscia et hospitibus superis dignissima sedes.
<stat. silu. 3 1.34> Pone truces arcus agmenque immite pharetrae
<stat. silu. 3 1.35> Et regum multo perfusum sanguine robur,
<stat. silu. 3 1.36> Instratumque umeris dimitte rigentibus hostem.
<stat. silu. 3 1.37> Hic tibi Sidonio celsum puluinar acantho
<stat. silu. 3 1.38> Texitur et signis crescit torus asper eburnis.
<stat. silu. 3 1.39> Pacatus mitisque ueni nec turbidus ira
<stat. silu. 3 1.40> Nec famulare timens, sed quem te Maenalis Auge
<stat. silu. 3 1.41> Confectum thiasis et multo fratre madentem
<stat. silu. 3 1.42> Detinuit qualemque uagae post crimina noctis
<stat. silu. 3 1.43> Thespius obstupuit, totiens socer. Hic tibi festa
<stat. silu. 3 1.44> Gymnas et insontes iuuenum sine caestibus irae
<stat. silu. 3 1.45> Annua ueloci peragunt certamina lustro.
<stat. silu. 3 1.46> Hic templis inscriptus auo gaudente sacerdos
<stat. silu. 3 1.47> Paruus adhuc similisque tui, cum prima nouercae
<stat. silu. 3 1.48> Monstra manu premeres atque exanimata doleres.
<stat. silu. 3 1.49> Sed quaenam subiti, ueneranda, exordia templi
<stat. silu. 3 1.50> Dic age, Calliope; socius tibi grande sonabit
<stat. silu. 3 1.51> Alcides tensoque modos imitabitur arcu.
<stat. silu. 3 1.52> Tempus erat, caeli cum torrentissimus axis
<stat. silu. 3 1.53> Incumbit terris ictusque Hyperione multo
<stat. silu. 3 1.54> Acer anhelantis incendit Sirius agros.
<stat. silu. 3 1.55> Iamque dies aderat, profugis cum regibus aptum
<stat. silu. 3 1.56> Fumat Aricinum Triuiae nemus et face multa
<stat. silu. 3 1.57> Conscius Hippolyti splendet lacus; ipsa coronat
<stat. silu. 3 1.58> Emeritos Diana canes et spicula terget
<stat. silu. 3 1.59> Et tutas sinit ire feras, omnisque pudicis
<stat. silu. 3 1.60> Itala terra focis Hecateidas excolit idus.
<stat. silu. 3 1.61> Ast ego, Dardaniae quamuis sub collibus Albae
<stat. silu. 3 1.62> Rus proprium magnique ducis mihi munere currens
<stat. silu. 3 1.63> Vnda domi curas mulcere aestusque leuare
<stat. silu. 3 1.64> Sufficerent, notas Sirenum nomine rupes
<stat. silu. 3 1.65> Facundique larem Polli non hospes habebam,
<stat. silu. 3 1.66> Assidue moresque uiri pacemque nouosque
<stat. silu. 3 1.67> Pieridum flores intactaque carmina discens.
<stat. silu. 3 1.68> Forte diem Triuiae dum litore ducimus udo
<stat. silu. 3 1.69> Angustasque fores adsuetaque tecta grauati
<stat. silu. 3 1.70> Frondibus et patula defendimus arbore soles,
<stat. silu. 3 1.71> Delituit caelum et subitis lux candida cessit
<stat. silu. 3 1.72> Nubibus ac tenuis grauiore fauonius austro
<stat. silu. 3 1.73> Immaduit; qualem Libyae Saturnia nimbum
<stat. silu. 3 1.74> Attulit, Iliaco dum diues Elissa marito
<stat. silu. 3 1.75> Donatur testesque ululant per deuia nymphae.
<stat. silu. 3 1.76> Diffugimus, festasque dapes redimitaque uina
<stat. silu. 3 1.77> Arripiunt famuli; nec quo conuiuia migrent,
<stat. silu. 3 1.78> Quamuis innumerae gaudentia rura superne
<stat. silu. 3 1.79> Insedere domus et multo culmine diues
<stat. silu. 3 1.80> Mons nitet: instantes sed proxima quaerere nimbi
<stat. silu. 3 1.81> Suadebant laesique fides reditura sereni.
<stat. silu. 3 1.82> Stabat dicta sacri tenuis casa nomine templi
<stat. silu. 3 1.83> Et magnum Alciden humili lare parua premebat,
<stat. silu. 3 1.84> Fluctiuagos nautas scrutatoresque profundi
<stat. silu. 3 1.85> Vix operire capax. Huc omnis turba coimus,
<stat. silu. 3 1.86> Huc epulae ditesque tori coetusque ministrum
<stat. silu. 3 1.87> Stipantur nitidaeque cohors gratissima Pollae.
<stat. silu. 3 1.88> Non cepere fores, angustaque deficit aedes.
<stat. silu. 3 1.89> Erubuit risitque deus dilectaque Polli
<stat. silu. 3 1.90> Corda subit blandisque uirum complectitur ulnis.
<stat. silu. 3 1.91>"Tune" inquit "largitor opum, qui mente profusa
<stat. silu. 3 1.92> Tecta Dicarchei pariter iuuenemque replesti
<stat. silu. 3 1.93> Parthenopen? Nostro qui tot fastigia monti,
<stat. silu. 3 1.94> Tot uirides lucos, tot saxa imitantia uultus
<stat. silu. 3 1.95> Aeraque, tot scripto uiuentes lumine ceras
<stat. silu. 3 1.96> Fixisti? Quid enim ista domus, quid terra, priusquam
<stat. silu. 3 1.97> Te gauderet, erat? longo tu tramite nudos
<stat. silu. 3 1.98> Texisti scopulos, fueratque ubi semita tantum,
<stat. silu. 3 1.99> Nunc tibi distinctis stat porticus alta columnis,
<stat. silu. 3 1.100> Ne sorderet iter. Curui tu litoris ora
<stat. silu. 3 1.101> Clausisti calidas gemina testudine nymphas.
<stat. silu. 3 1.102> Vix opera enumerem; mihi pauper et indigus uni
<stat. silu. 3 1.103> Pollius? et talis hilaris tamen intro penates
<stat. silu. 3 1.104> Et litus, quod pandis, amo. Sed proxima sedem
<stat. silu. 3 1.105> Despicit et tacite ridet mea limina Iuno.
<stat. silu. 3 1.106> Da templum dignasque tuis conatibus aras,
<stat. silu. 3 1.107> Quas puppes uelis nolint transire secundis,
<stat. silu. 3 1.108> Quo pater aetherius mensisque accita deorum
<stat. silu. 3 1.109> Turba et ab excelso ueniat soror hospita templo.
<stat. silu. 3 1.110> Nec te, quod solidus contra riget umbo maligni
<stat. silu. 3 1.111> Montis et immenso non umquam exesus ab aeuo,
<stat. silu. 3 1.112> Terreat: ipse adero et conamina tanta iuuabo
<stat. silu. 3 1.113> Asperaque inuitae perfringam uiscera terrae.
<stat. silu. 3 1.114> Incipe et Herculeis fidens hortatibus aude.
<stat. silu. 3 1.115> Non Amphioniae steterint uelocius arces
<stat. silu. 3 1.116> Pergameusue labor". Dixit mentemque reliquit.
<stat. silu. 3 1.117> Nec mora cum scripta formatur imagine tela.
<stat. silu. 3 1.118> Innumerae coiere manus: his caedere siluas
<stat. silu. 3 1.119> Et leuare trabes, illis immergere curae
<stat. silu. 3 1.120> Fundamenta solo. Coquitur pars umida terrae
<stat. silu. 3 1.121> Protectura hiemes atque exclusura pruinas,
<stat. silu. 3 1.122> Indomitusque silex curua fornace liquescit.
<stat. silu. 3 1.123> Praecipuus sed enim labor est exscindere dextra
<stat. silu. 3 1.124> Oppositas rupes et saxa negantia ferro.
<stat. silu. 3 1.125> Hic pater ipse loci positis Tirynthius armis
<stat. silu. 3 1.126> Insudat ualidaque solum deforme bipenni,
<stat. silu. 3 1.127> Cum graue nocturna caelum subtexitur umbra,
<stat. silu. 3 1.128> Ipse fodit, ditesque Caprae uiridesque resultant
<stat. silu. 3 1.129> Taurubulae, et terris ingens redit aequoris echo.
<stat. silu. 3 1.130> Non tam grande sonat motis incudibus Aetne,
<stat. silu. 3 1.131> Cum Brontes Steropesque ferit, nec maior ab antris
<stat. silu. 3 1.132> Lemniacis fragor est ubi flammeus aegida caelat
<stat. silu. 3 1.133> Mulciber et castis exornat Pallada donis.
<stat. silu. 3 1.134> Decrescunt scopuli, et rosea sub luce reuersi
<stat. silu. 3 1.135> Artifices mirantur opus. Vix annus anhelat
<stat. silu. 3 1.136> Alter, et ingenti diues Tirynthius arce
<stat. silu. 3 1.137> Despectat fluctus et iunctae tecta nouercae
<stat. silu. 3 1.138> Prouocat et dignis inuitat Pallada templis.
<stat. silu. 3 1.139> Iam placidae dant signa tubae, iam fortibus ardens
<stat. silu. 3 1.140> Fumat harena sacris. Hos nec Pisaeus honores
<stat. silu. 3 1.141> Iuppiter aut Cirrhae pater aspernetur opacae.
<stat. silu. 3 1.142> Nil his triste locis; cedat lacrimabilis Isthmos,
<stat. silu. 3 1.143> Cedat atrox Nemee: litat hic felicior infans.
<stat. silu. 3 1.144> Ipsae pumiceis uirides Nereides antris
<stat. silu. 3 1.145> Exsiliunt ultro, scopulis umentibus haerent,
<stat. silu. 3 1.146> Nec pudet occulte nudas spectare palaestras.
<stat. silu. 3 1.147> Spectat et Icario nemorosus palmite Gaurus
<stat. silu. 3 1.148> Siluaque quae fixam pelago Nesida coronat,
<stat. silu. 3 1.149> Et placidus Limon omenque Euploea carinis,
<stat. silu. 3 1.150> Et Lucrina Venus, Phrygioque e uertice Graias
<stat. silu. 3 1.151> Addisces, Misene, tubas, ridetque benigna
<stat. silu. 3 1.152> Parthenope gentile sacrum nudosque uirorum
<stat. silu. 3 1.153> Certatus et parua suae simulacra coronae.
<stat. silu. 3 1.154> Quin age et ipse libens proprii certaminis actus
<stat. silu. 3 1.155> Inuicta dignare manu; seu nubila disco
<stat. silu. 3 1.156> Findere seu uolucres Zephyros praecedere telo
<stat. silu. 3 1.157> Seu tibi dulce manu Libycas nodare palaestras,
<stat. silu. 3 1.158> Indulge sacris et, si tibi poma supersunt
<stat. silu. 3 1.159> Hesperidum, gremio uenerabilis ingere Pollae;
<stat. silu. 3 1.160> Nam capit et tantum non degenerabit honorem.
<stat. silu. 3 1.161> Quod si dulce decus uiridesque resumeret annos,
<stat. silu. 3 1.162>(Da ueniam, Alcide) fors hic et pensa tulisses.
<stat. silu. 3 1.163> Haec ego nascentes laetus bacchatus ad aras
<stat. silu. 3 1.164> Libamenta tuli. Nunc ipse in limine -cerno
<stat. silu. 3 1.165> Soluentem uoces et talia dicta ferentem:
<stat. silu. 3 1.166>"Macte animis opibusque meos imitate labores,
<stat. silu. 3 1.167> Qui rigidas rupes infecundaeque pudenda
<stat. silu. 3 1.168> Naturae deserta domas et uertis in usum
<stat. silu. 3 1.169> Lustra habitata feris foedeque latentia profers
<stat. silu. 3 1.170> Numina. Quae tibi nunc meritorum praemia soluam?
<stat. silu. 3 1.171> Quas referam grates? Parcarum fila tenebo
<stat. silu. 3 1.172> Extendamque colus (duram scio uincere Mortem),
<stat. silu. 3 1.173> Auertam luctus et tristia damna uetabo
<stat. silu. 3 1.174> Teque nihil laesum uiridi renouabo senecta
<stat. silu. 3 1.175> Concedamque diu iuuenes spectare nepotes,
<stat. silu. 3 1.176> Donec et hic sponsae maturus et illa marito,
<stat. silu. 3 1.177> Rursus et ex illis suboles noua grexque proteruus
<stat. silu. 3 1.178> Nunc umeris irreptet aui, nunc agmine blando
<stat. silu. 3 1.179> Certatim placidae concurrat ad oscula Pollae.
<stat. silu. 3 1.180> Nam templis numquam statuetur terminus aeui,
<stat. silu. 3 1.181> Dum me flammigeri portabit machina caeli.
<stat. silu. 3 1.182> Nec mihi plus Nemee priscumque habitabitur Argos
<stat. silu. 3 1.183> Nec Tiburna domus solisque cubilia Gades".
<stat. silu. 3 1.184> Sic ait; et tangens surgentem altaribus ignem
<stat. silu. 3 1.185> Populeaque mouens albentia tempora silua
<stat. silu. 3 1.186> Et Styga et aetherii iurauit fulmina Patris.
<stat. silu. 3 2.1> Di quibus audaces amor est seruare carinas
<stat. silu. 3 2.2> Saeuaque uentosi mulcere pericula ponti,
<stat. silu. 3 2.3> Sternite molle fretum placidumque aduertite uotis
<stat. silu. 3 2.4> Concilium, et lenis non obstrepat unda precanti:
<stat. silu. 3 2.5> Grande tuo rarumque damus, Neptune, profundo
<stat. silu. 3 2.6> Depositum. Iuuenis dubio committitur alto
<stat. silu. 3 2.7> Maecius atque animae partem super aequora nostrae
<stat. silu. 3 2.8> Maiorem transferre parat. Proferte benigna
<stat. silu. 3 2.9> Sidera et antemnae gemino considite cornu,
<stat. silu. 3 2.10> Oebalii fratres; uobis pontusque polusque
<stat. silu. 3 2.11> Luceat; Iliacae longe nimbosa sororis
<stat. silu. 3 2.12> Astra fugate, precor, totoque excludite caelo.
<stat. silu. 3 2.13> Vos quoque caeruleum ponti, Nereides, agmen,
<stat. silu. 3 2.14> Quis honor et regni cessit fortuna secundi
<stat. silu. 3 2.15>(Dicere quae magni fas sit mihi sidera ponti),
<stat. silu. 3 2.16> Surgite de uitreis spumosae Doridos antris
<stat. silu. 3 2.17> Baianosque sinus et feta tepentibus undis
<stat. silu. 3 2.18> Litora tranquillo certatim ambite natatu,
<stat. silu. 3 2.19> Quaerentes ubi celsa ratis, quam scandere gaudet
<stat. silu. 3 2.20> Nobilis Ausoniae Celer armipotentis alumnus.
<stat. silu. 3 2.21> Nec quaerenda diu; modo nam trans aequora terris
<stat. silu. 3 2.22> Prima Dicarcheis Pharium grauis intulit annum,
<stat. silu. 3 2.23> Prima salutauit Capreas et margine dextro
<stat. silu. 3 2.24> Sparsit Tyrrhenae Mareotica uina Mineruae.
<stat. silu. 3 2.25> Huius utrumque latus molli praecingite gyro,
<stat. silu. 3 2.26> Partitaeque uices uos stuppea tendite mali
<stat. silu. 3 2.27> Vincula, uos summis adnectite sipara uelis,
<stat. silu. 3 2.28> Vos zephyris aperite sinus; pars transtra reponat,
<stat. silu. 3 2.29> Pars demittat aquis curuae moderamina puppis;
<stat. silu. 3 2.30> Sint quibus exploret primos grauis arte molorchos,
<stat. silu. 3 2.31> Quaeque secuturam religent post terga phaselon
<stat. silu. 3 2.32> Vncaque summersae penitus retinacula uellant;
<stat. silu. 3 2.33> Temperet haec aestus pelagusque inclinet ad ortus:
<stat. silu. 3 2.34> Officio careat glaucarum nulla sororum.
<stat. silu. 3 2.35> Hinc multo Proteus geminoque hinc corpore Triton
<stat. silu. 3 2.36> Praenatet, et subitis qui perdidit inguina monstris
<stat. silu. 3 2.37> Glaucus, adhuc patriis quotiens allabitur oris
<stat. silu. 3 2.38> Litoream blanda feriens Anthedona cauda.
<stat. silu. 3 2.39> Tu tamen ante omnes diua cum matre, Palaemon,
<stat. silu. 3 2.40> Annue, si uestras amor est mihi pandere Thebas,
<stat. silu. 3 2.41> Nec cano degeneri Phoebeum Amphiona plectro.
<stat. silu. 3 2.42> Et pater Aeolio frangit qui carcere uentos,
<stat. silu. 3 2.43> Cui uarii flatus omnisque per aequora mundi
<stat. silu. 3 2.44> Spiritus atque hiemes nimbosaque nubila parent,
<stat. silu. 3 2.45> Artius obiecto Borean Eurumque Notumque
<stat. silu. 3 2.46> Monte premat: soli Zephyro sit copia caeli,
<stat. silu. 3 2.47> Solus agat puppes summasque supernatet undas
<stat. silu. 3 2.48> Assiduus pelago; donec tua turbine nullo
<stat. silu. 3 2.49> Laesa Paraetoniis assignet carbasa ripis.
<stat. silu. 3 2.50> Audimur. Vocat ipse ratem nautasque morantes
<stat. silu. 3 2.51> Increpat. Ecce meum timido iam frigore pectus
<stat. silu. 3 2.52> Labitur et nequeo, quamuis mouet ominis horror,
<stat. silu. 3 2.53> Claudere suspensos oculorum in margine fletus.
<stat. silu. 3 2.54> Iamque ratem terris diuisit fune soluto
<stat. silu. 3 2.55> Nauita et angustum deiecit in aequora pontem.
<stat. silu. 3 2.56> Saeuus et e puppi longo clamore magister
<stat. silu. 3 2.57> Dissipat amplexus atque oscula fida reuellit,
<stat. silu. 3 2.58> Nec longum cara licet in ceruice morari.
<stat. silu. 3 2.59> Attamen in terras e plebe nouissimus omni
<stat. silu. 3 2.60> Ibo nec egrediar nisi iam currente carina.
<stat. silu. 3 2.61> Quis rude et abscissum miseris animantibus aequor
<stat. silu. 3 2.62> Fecit iter solidaeque pios telluris alumnos
<stat. silu. 3 2.63> Expulit in fluctus pelagoque immisit hianti
<stat. silu. 3 2.64> Audax ingenii? Nec enim temeraria uirtus
<stat. silu. 3 2.65> Illa magis, summae gelidum quae Pelion Ossae
<stat. silu. 3 2.66> Iunxit anhelantemque iugis bis pressit Olympum.
<stat. silu. 3 2.67> Vsque adeone parum lentas transire paludes
<stat. silu. 3 2.68> Stagnaque et angustos summittere pontibus amnes?
<stat. silu. 3 2.69> Imus in abruptum gentilesque undique terras
<stat. silu. 3 2.70> Exigua fugimus clausi trabe et aere nudo.
<stat. silu. 3 2.71> Inde furor uentis indignataeque procellae
<stat. silu. 3 2.72> Et caeli fremitus et fulmina plura Tonanti.
<stat. silu. 3 2.73> Ante rates pigro torpebant aequora somno,
<stat. silu. 3 2.74> Nec spumare Thetis nec spargere nubila fluctus
<stat. silu. 3 2.75> Audebant. Visis tumuerunt puppibus undae,
<stat. silu. 3 2.76> Inque hominem surrexit hiems. Tunc nubila Plias
<stat. silu. 3 2.77> Oleniumque pecus, solito tunc peior Orion.
<stat. silu. 3 2.78> Iusta queror. Fugit ecce uagas ratis acta per undas
<stat. silu. 3 2.79> Paulatim minor et longe seruantia uincit
<stat. silu. 3 2.80> Lumina, tot gracili ligno complexa timores,
<stat. silu. 3 2.81> Quaeque super reliquos te, nostri pignus amoris,
<stat. silu. 3 2.82> Portat dura, Celer. Quos nunc ego pectore somnos
<stat. silu. 3 2.83> Quosue queam perferre dies? Quis cuncta pauenti
<stat. silu. 3 2.84> Nuntius an facili te praetermiserit unda
<stat. silu. 3 2.85> Lucani rabida ora maris, num torta Charybdis
<stat. silu. 3 2.86> Fluctuet aut Siculi populatrix uirgo profundi,
<stat. silu. 3 2.87> Quos tibi currenti praeceps gerat Hadria mores,
<stat. silu. 3 2.88> Quae pax Carpathio, quali te subuehat aura
<stat. silu. 3 2.89> Doris Agenorei furtis blandita iuuenci?
<stat. silu. 3 2.90> Sed merui questus. Quid enim te castra petente
<stat. silu. 3 2.91> Non uel ad ignotos ibam comes impiger Indos
<stat. silu. 3 2.92> Cimmeriumque chaos? Starem prope bellica regis
<stat. silu. 3 2.93> Signa mei, seu tela manu seu frena teneres,
<stat. silu. 3 2.94> Armatis seu iura dares; operumque tuorum
<stat. silu. 3 2.95> Etsi non socius, certe mirator adessem.
<stat. silu. 3 2.96> Si quondam magno Phoenix reuerendus Achilli
<stat. silu. 3 2.97> Litus ad Iliacum Thymbraeaque Pergama uenit
<stat. silu. 3 2.98> Imbellis tumidoque nihil iuratus Atridae,
<stat. silu. 3 2.99> Cur nobis ignauus amor? Sed pectore fido
<stat. silu. 3 2.100> Numquam abero longisque sequar tua carbasa uotis.
<stat. silu. 3 2.101> Isi, Phoroneis olim stabulata sub antris,
<stat. silu. 3 2.102> Nunc regina Phari numenque Orientis anheli,
<stat. silu. 3 2.103> Excipe multisono puppem Mareotida sistro
<stat. silu. 3 2.104> Ac iuuenem egregium, Latius cui ductor Eoa
<stat. silu. 3 2.105> Signa Palaestinasque dedit frenare cohortes,
<stat. silu. 3 2.106> Ipsa manu placida per limina festa sacrosque
<stat. silu. 3 2.107> Duc portus urbesque tuas. Te praeside noscat,
<stat. silu. 3 2.108> Vnde paludosi fecunda licentia Nili,
<stat. silu. 3 2.109> Cur uada desidant et ripa coerceat undas
<stat. silu. 3 2.110> Cecropio stagnata luto, cur inuida Memphis,
<stat. silu. 3 2.111> Curue Therapnaei lasciuiat ora Canopi,
<stat. silu. 3 2.112> Cur seruet Pharias Lethaeus ianitor aras,
<stat. silu. 3 2.113> Vilia cur magnos aequent animalia diuos;
<stat. silu. 3 2.114> Quae sibi praesternat uiuax altaria Phoenix,
<stat. silu. 3 2.115> Quos dignetur agros aut quo se gurgite Nili
<stat. silu. 3 2.116> Mergat adoratus trepidis pastoribus Apis.
<stat. silu. 3 2.117> Duc et ad Emathios manes, ubi belliger urbis
<stat. silu. 3 2.118> Conditor Hyblaeo perfusus nectare durat,
<stat. silu. 3 2.119> Anguiferamque domum, blando qua mersa ueneno
<stat. silu. 3 2.120> Actias Ausonias fugit Cleopatra catenas.
<stat. silu. 3 2.121> Vsque et in Assyrias sedes mandataque castra
<stat. silu. 3 2.122> Prosequere et Marti iuuenem, dea, trade Latino.
<stat. silu. 3 2.123> Nec nouus hospes erit: puer his sudauit in aruis
<stat. silu. 3 2.124> Notus adhuc tantum maioris lumine claui,
<stat. silu. 3 2.125> Iam tamen et turmas facili praeuertere gyro
<stat. silu. 3 2.126> Fortis et Eoas iaculo damnare sagittas.
<stat. silu. 3 2.127> Ergo erit illa dies, qua te maiora daturus
<stat. silu. 3 2.128> Caesar ab emerito iubeat discedere bello,
<stat. silu. 3 2.129> At nos hoc iterum stantes in litore uastos
<stat. silu. 3 2.130> Cernemus fluctus aliasque rogabimus auras.
<stat. silu. 3 2.131> O tum quantus ego aut quanta uotiua mouebo
<stat. silu. 3 2.132> Plectra lyra, cum me magna ceruice ligatum
<stat. silu. 3 2.133> Attolles umeris atque in mea pectora primum
<stat. silu. 3 2.134> Incumbes e puppe nouus seruataque reddes
<stat. silu. 3 2.135> Colloquia inque uicem medios narrabimus annos:
<stat. silu. 3 2.136> Tu rapidum Euphraten et regia Bactra sacrasque
<stat. silu. 3 2.137> Antiquae Babylonis opes et Zeugma, Latinae
<stat. silu. 3 2.138> Pacis iter, qua dulce nemus florentis Idumes,
<stat. silu. 3 2.139> Qua pretiosa Tyros rubeat, quo purpura suco
<stat. silu. 3 2.140> Sidoniis iterata cadis, ubi germine primum
<stat. silu. 3 2.141> Candida felices sudent opobalsama uirgae;
<stat. silu. 3 2.142> Ast ego, deuictis dederim quae busta Pelasgis
<stat. silu. 3 2.143> Quaeue laboratas claudat mihi pagina Thebas.
<stat. silu. 3 3.1> Summa deum, Pietas, cuius gratissima caelo 
<stat. silu. 3 3.2> Rara profanatas inspectant numina terras, 
<stat. silu. 3 3.3> Huc uittata comam niueoque insignis amictu, 
<stat. silu. 3 3.4> Qualis adhuc praesens nullaque expulsa nocentum 
<stat. silu. 3 3.5> Fraude rudes populos atque aurea regna colebas, 
<stat. silu. 3 3.6> Mitibus exsequiis ades et lugentis Etrusci 
<stat. silu. 3 3.7> Cerne pios fletus laudataque lumina terge. 
<stat. silu. 3 3.8> Nam quis inexpleto rumpentem pectora questu 
<stat. silu. 3 3.9> Complexumque rogos incumbentemque fauillis 
<stat. silu. 3 3.10> Aspiciens non aut primaeuae funera plangi 
<stat. silu. 3 3.11> Coniugis aut nati modo pubescentia credat 
<stat. silu. 3 3.12> Ora rapi flammis? Pater est, qui fletur. Adeste 
<stat. silu. 3 3.13> Dique hominesque sacris. Procul hinc, procul ite nocentes, 
<stat. silu. 3 3.14> Si cui corde nefas tacitum fessique senectus 
<stat. silu. 3 3.15> Longa patris, si quis pulsatae conscius umquam 
<stat. silu. 3 3.16> Matris et inferna rigidum timet Aeacon urna: 
<stat. silu. 3 3.17> Insontes castosque uoco. Tenet ecce seniles 
<stat. silu. 3 3.18> Leniter implicitos uultus sanctamque parentis 
<stat. silu. 3 3.19> Canitiem spargit lacrimis animaeque supremum 
<stat. silu. 3 3.20> Frigus amat; celeres genitoris filius annos 
<stat. silu. 3 3.21>(Mira fides!) nigrasque putat properasse sorores. 
<stat. silu. 3 3.22> Exsultent placidi Lethaea ad flumina manes, 
<stat. silu. 3 3.23> Elysiae gaudete domus, date serta per aras, 
<stat. silu. 3 3.24> Festaque pallentes hilarent altaria lucos. 
<stat. silu. 3 3.25> Felix haec, nimium felix plorataque nato 
<stat. silu. 3 3.26> Vmbra uenit. Longe Furiarum sibila, longe 
<stat. silu. 3 3.27> Tergeminus custos, penitus uia longa patescat 
<stat. silu. 3 3.28> Manibus egregiis. Eat horrendumque silentis 
<stat. silu. 3 3.29> Accedat domini solium gratesque supremas 
<stat. silu. 3 3.30> Perferat et totidem iuueni roget anxius annos. 
<stat. silu. 3 3.31> Macte pio gemitu! Dabimus solacia dignis 
<stat. silu. 3 3.32> Luctibus Aoniasque tuo sacrabimus ultro 
<stat. silu. 3 3.33> Inferias, Etrusce, seni. Tu largus Eoa 
<stat. silu. 3 3.34> Germina, tu messes Cilicumque Arabumque superbas 
<stat. silu. 3 3.35> Merge rogis; ferat ignis opes heredis et alto 
<stat. silu. 3 3.36> Aggere missuri nitido pia nubila caelo 
<stat. silu. 3 3.37> Stipentur cineres: nos non arsura feremus 
<stat. silu. 3 3.38> Munera, uenturosque tuus durabit in annos 
<stat. silu. 3 3.39> Me monstrante dolor. Neque enim mihi flere parentem 
<stat. silu. 3 3.40> Ignotum; similis gemui proiectus ad ignem. 
<stat. silu. 3 3.41> Ille mihi tua damna dies compescere cantu 
<stat. silu. 3 3.42> Suadet: et ipse tuli quos nunc tibi confero questus. 
<stat. silu. 3 3.43> Non tibi clara quidem, senior placidissime, gentis 
<stat. silu. 3 3.44> Linea nec proauis demissum stemma, sed ingens 
<stat. silu. 3 3.45> Suppleuit fortuna genus culpamque parentum 
<stat. silu. 3 3.46> Occuluit. Nec enim dominos de plebe tulisti, 
<stat. silu. 3 3.47> Sed quibus occasus pariter famulantur et ortus. 
<stat. silu. 3 3.48> Nec pudor iste tibi: quid enim terrisque poloque 
<stat. silu. 3 3.49> Parendi sine lege manet? Vice cuncta reguntur 
<stat. silu. 3 3.50> Alternisque premunt. Propriis sub regibus omnis 
<stat. silu. 3 3.51> Terra; premit felix regum diademata Roma; 
<stat. silu. 3 3.52> Hanc ducibus frenare datum; mox crescit in illos 
<stat. silu. 3 3.53> Imperium superis. Sed habent et numina legem: 
<stat. silu. 3 3.54> Seruit(==SERVIT) et astrorum uelox chorus et uaga seruit(==SERVIT) 
<stat. silu. 3 3.55> Luna nec iniussae totiens redit orbita lucis, 
<stat. silu. 3 3.56> Et (modo si fas est aequare iacentia summis) 
<stat. silu. 3 3.57> Pertulit et saeui Tirynthius horrida regis 
<stat. silu. 3 3.58> Pacta, nec erubuit famulantis fistula Phoebi. 
<stat. silu. 3 3.59> Sed neque barbaricis Latio transmissus ab oris: 
<stat. silu. 3 3.60> Smyrna tibi gentile solum potusque uerendo 
<stat. silu. 3 3.61> Fonte Meles Hermique uadum, quo Lydius intrat 
<stat. silu. 3 3.62> Bacchus et aurato reficit sua cornua limo. 
<stat. silu. 3 3.63> Laeta dehinc series uariisque ex ordine curis 
<stat. silu. 3 3.64> Auctus honos; semperque gradi prope numina, semper 
<stat. silu. 3 3.65> Caesareum coluisse latus sacrisque deorum 
<stat. silu. 3 3.66> Arcanis haerere datum. Tibereia primum 
<stat. silu. 3 3.67> Aula tibi uixdum ora noua mutante iuuenta 
<stat. silu. 3 3.68> Panditur (hic annis multa super indole uictis 
<stat. silu. 3 3.69> Libertas oblata uenit) nec proximus heres, 
<stat. silu. 3 3.70> Immitis quamquam et Furiis agitatus, abegit. 
<stat. silu. 3 3.71> Hinc et in Arctoas tenuis comes usque pruinas 
<stat. silu. 3 3.72> Terribilem affatu passus uisuque tyrannum 
<stat. silu. 3 3.73> Immanemque suis, ut qui metuenda ferarum 
<stat. silu. 3 3.74> Corda domant mersasque iubent iam sanguine tacto 
<stat. silu. 3 3.75> Reddere ab ore manus et nulla uiuere praeda. 
<stat. silu. 3 3.76> Praecipuos sed enim merito surrexit in actus 
<stat. silu. 3 3.77> Nondum stelligerum senior dimissus in axem 
<stat. silu. 3 3.78> Claudius et longo transmittit habere nepoti. 
<stat. silu. 3 3.79> Quis superos metuens pariter tot templa, tot aras 
<stat. silu. 3 3.80> Promeruisse datur? Summi Iouis aliger Arcas 
<stat. silu. 3 3.81> Nuntius; imbrifera potitur Thaumantide Iuno; 
<stat. silu. 3 3.82> Stat celer obsequio iussa ad Neptunia Triton: 
<stat. silu. 3 3.83> Tu totiens mutata ducum iuga rite tulisti 
<stat. silu. 3 3.84> Integer, inque omni felix tua cumba profundo. 
<stat. silu. 3 3.85> Iamque piam lux alta domum praecelsaque toto 
<stat. silu. 3 3.86> Intrauit Fortuna gradu; iam creditur uni 
<stat. silu. 3 3.87> Sanctarum digestus opum partaeque per omnis 
<stat. silu. 3 3.88> Diuitiae populos magnique impendia mundi. 
<stat. silu. 3 3.89> Quicquid ab auriferis eiectat Hiberia fossis, 
<stat. silu. 3 3.90> Dalmatico quod monte nitet, quod messibus Afris 
<stat. silu. 3 3.91> Verritur, aestiferi quicquid terit area Nili, 
<stat. silu. 3 3.92> Quodque legit mersus pelagi scrutator Eoi, 
<stat. silu. 3 3.93> Et Lacedaemonii pecuaria culta Galaesi 
<stat. silu. 3 3.94> Perspicuaeque niues Massylaque robora et Indi 
<stat. silu. 3 3.95> Dentis honos: uni parent commissa ministro, 
<stat. silu. 3 3.96> Quae Boreas quaeque Eurus atrox, quae nubilus Auster 
<stat. silu. 3 3.97> Inuehit: hibernos citius numeraueris imbres 
<stat. silu. 3 3.98> Siluarumque comas. Vigil iste animique sagacis 
<stat. silu. 3 3.99> Excitus euoluit quantum Romana sub omni 
<stat. silu. 3 3.100> Pila die quantumque tribus, quid templa, quid alti 
<stat. silu. 3 3.101> Vndarum cursus, quid propugnacula poscant 
<stat. silu. 3 3.102> Aequoris aut longe series porrecta uiarum; 
<stat. silu. 3 3.103> Quod domini celsis niteat laquearibus aurum, 
<stat. silu. 3 3.104> Quae diuum in uultus igni formanda liquescat 
<stat. silu. 3 3.105> Massa, quid Ausoniae scriptum crepet igne Monetae. 
<stat. silu. 3 3.106> Hic tibi rara quies animoque exclusa uoluptas, 
<stat. silu. 3 3.107> Exiguaeque dapes et numquam laesa profundo 
<stat. silu. 3 3.108> Cura mero; sed iura tamen genialia cordi 
<stat. silu. 3 3.109> Et mentem uincire toris ac iungere festa 
<stat. silu. 3 3.110> Conubia et fidos domino genuisse clientes. 
<stat. silu. 3 3.111> Quis sublime genus formamque insignis Etruscae 
<stat. silu. 3 3.112> Nesciat? haudquaquam proprio mihi cognita uisu, 
<stat. silu. 3 3.113> Sed decus eximium famae par reddit imago, 
<stat. silu. 3 3.114> Vultibus et similis natorum gratia monstrat. 
<stat. silu. 3 3.115> Nec uulgare genus; fasces summamque curulem 
<stat. silu. 3 3.116> Frater et Ausonios enses mandataque fidus 
<stat. silu. 3 3.117> Signa tulit, cum prima truces amentia Dacos 
<stat. silu. 3 3.118> Impulit et magno gens est damnata triumpho. 
<stat. silu. 3 3.119> Sic quicquid patrio cessatum a sanguine, mater 
<stat. silu. 3 3.120> Reddidit, obscurumque latus clarescere uidit 
<stat. silu. 3 3.121> Conubio gauisa domus. Nec pignora longe; 
<stat. silu. 3 3.122> Quippe bis ad partus uenit Lucina manuque 
<stat. silu. 3 3.123> Ipsa leui grauidos tetigit fecunda labores. 
<stat. silu. 3 3.124> Felix a! si longa dies, si cernere uultus 
<stat. silu. 3 3.125> Natorum uiridisque genas tibi iusta dedissent 
<stat. silu. 3 3.126> Stamina! Sed media cecidere abrupta iuuenta 
<stat. silu. 3 3.127> Gaudia, florentesque manu scidit Atropos annos; 
<stat. silu. 3 3.128> Qualia pallentes declinant lilia culmos 
<stat. silu. 3 3.129> Pubentesque rosae primos moriuntur ad austros, 
<stat. silu. 3 3.130> Aut ubi uerna nouis exspirat purpura pratis. 
<stat. silu. 3 3.131> Illa sagittiferi circumuolitastis Amores 
<stat. silu. 3 3.132> Funera maternoque rogos unxistis amomo; 
<stat. silu. 3 3.133> Nec modus aut pennis laceris aut crinibus ignem 
<stat. silu. 3 3.134> Spargere, collectaeque pyram struxere pharetrae. 
<stat. silu. 3 3.135> Quas tunc inferias aut quae lamenta dedisses 
<stat. silu. 3 3.136> Maternis, Etrusce, rogis, qui funera patris 
<stat. silu. 3 3.137> Haud matura putas atque hos pius ingemis annos! 
<stat. silu. 3 3.138> Illum et qui nutu superas nunc temperat arces, 
<stat. silu. 3 3.139> Progeniem claram terris partitus et astris, 
<stat. silu. 3 3.140> Laetus Idumaei donauit honore triumphi 
<stat. silu. 3 3.141> Dignatusque loco uictricis et ordine pompae 
<stat. silu. 3 3.142> Non uetuit, tenuesque nihil minuere parentes. 
<stat. silu. 3 3.143> Atque idem in cuneos populo deduxit equestres 
<stat. silu. 3 3.144> Mutauitque genus laeuaeque ignobile ferrum 
<stat. silu. 3 3.145> Exuit et celso natorum aequauit honorem. 
<stat. silu. 3 3.146> Dextra bis octonis fluxerunt saecula lustris, 
<stat. silu. 3 3.147> Atque aeui sine nube tenor. Quam diues in usus 
<stat. silu. 3 3.148> Natorum totoque uolens excedere censu, 
<stat. silu. 3 3.149> Testis adhuc largi nitor inde adsuetus Etrusci, 
<stat. silu. 3 3.150> Cui tua non humilis dedit indulgentia mores: 
<stat. silu. 3 3.151> Hunc siquidem amplexu semper reuocante tenebas 
<stat. silu. 3 3.152> Blandus et imperio numquam pater; huius honori 
<stat. silu. 3 3.153> Pronior ipse etiam gaudebat cedere frater. 
<stat. silu. 3 3.154> Quas tibi deuoti iuuenes pro patre renato, 
<stat. silu. 3 3.155> Summe ducum, grates, aut quae pia uota rependunt! 
<stat. silu. 3 3.156> Tu (seu tarda situ rebusque exhausta senectus 
<stat. silu. 3 3.157> Errauit, seu blanda diu Fortuna regressum 
<stat. silu. 3 3.158> Maluit) attonitum et uenturi fulminis ictus 
<stat. silu. 3 3.159> Horrentem tonitru tantum lenique procella 
<stat. silu. 3 3.160> Contentus monuisse senem; cumque horrida supra 
<stat. silu. 3 3.161> Aequora curarum socius procul Itala rura 
<stat. silu. 3 3.162> Linqueret, hic molles Campani litoris oras 
<stat. silu. 3 3.163> Et Diomedeas concedere iussus in arces, 
<stat. silu. 3 3.164> Atque hospes, non exsul, erat. Nec longa moratus 
<stat. silu. 3 3.165> Romuleum reseras iterum, Germanice, limen 
<stat. silu. 3 3.166> Maerentemque foues inclinatosque penates 
<stat. silu. 3 3.167> Erigis. Haud mirum, ductor placidissime, quando 
<stat. silu. 3 3.168> Haec est quae uictis parcentia foedera Chattis 
<stat. silu. 3 3.169> Quaeque suum Dacis donat clementia montem, 
<stat. silu. 3 3.170> Quae modo Marcomanos post horrida bella uagosque 
<stat. silu. 3 3.171> Sauromatas Latio non est dignata triumpho. 
<stat. silu. 3 3.172> Iamque in fine dies et inexorabile pensum 
<stat. silu. 3 3.173> Deficit. Hic maesti pietas me poscit Etrusci, 
<stat. silu. 3 3.174> Qualia nec Siculae moderantur carmina rupes 
<stat. silu. 3 3.175> Nec fati iam certus olor saeuique marita 
<stat. silu. 3 3.176> Tereos. Heu quantis lassantem bracchia uidi 
<stat. silu. 3 3.177> Planctibus et prono fusum super oscula uultu! 
<stat. silu. 3 3.178> Vix famuli comitesque tenent, uix arduus ignis 
<stat. silu. 3 3.179> Summouet. Haud aliter gemuit periuria Theseus 
<stat. silu. 3 3.180> Litore, qui falsis deceperat Aegea uelis. 
<stat. silu. 3 3.181> Tunc immane gemens foedatusque ora tepentis 
<stat. silu. 3 3.182> Affatur cineres: "Cur nos, fidissime, linquis 
<stat. silu. 3 3.183> Fortuna redeunte, pater? Modo numina magni 
<stat. silu. 3 3.184> Praesidis atque breues superum placauimus iras, 
<stat. silu. 3 3.185> Nec frueris tantique orbatus muneris usu 
<stat. silu. 3 3.186> Ad manes, ingrate, fugis. Nec flectere Parcas 
<stat. silu. 3 3.187> Aut placare malae datur aspera numina Lethes? 
<stat. silu. 3 3.188> Felix, cui magna patrem ceruice uehenti 
<stat. silu. 3 3.189> Sacra Mycenaeae patuit reuerentia flammae, 
<stat. silu. 3 3.190> Quique tener saeuis genitorem Scipio Poenis 
<stat. silu. 3 3.191> Abstulit et Lydi pietas temeraria Lausi. 
<stat. silu. 3 3.192> Ergo et Thessalici coniunx pensare mariti 
<stat. silu. 3 3.193> Funus et immitem potuit Styga uincere supplex 
<stat. silu. 3 3.194> Thracius? Hoc quanto melius pro patre liceret! 
<stat. silu. 3 3.195> Non totus rapiere tamen, nec funera mittam 
<stat. silu. 3 3.196> Longius; hic manes, hic intra tecta tenebo: 
<stat. silu. 3 3.197> Tu custos dominusque laris, tibi cuncta tuorum 
<stat. silu. 3 3.198> Parebunt; ego rite minor semperque secundus 
<stat. silu. 3 3.199> Assiduas libabo dapes et pocula sacris 
<stat. silu. 3 3.200> Manibus effigiesque colam: te lucida saxa, 
<stat. silu. 3 3.201> Te similem doctae referet mihi linea cerae, 
<stat. silu. 3 3.202> Nunc ebur et fuluum uultus imitabitur aurum. 
<stat. silu. 3 3.203> Inde uiam morum longaeque examina uitae 
<stat. silu. 3 3.204> Affatusque pios monituraque somnia poscam." 
<stat. silu. 3 3.205> Talia dicentem genitor dulcedine laeta 
<stat. silu. 3 3.206> Audit et immites lente descendit ad umbras 
<stat. silu. 3 3.207> Verbaque dilectae fert narraturus Etruscae. 
<stat. silu. 3 3.208> Salue supremum, senior mitissime patrum, 
<stat. silu. 3 3.209> Supremumque uale, qui numquam sospite nato 
<stat. silu. 3 3.210> Triste chaos maestique situs patiere sepulcri. 
<stat. silu. 3 3.211> Semper odoratis spirabunt floribus arae, 
<stat. silu. 3 3.212> Semper et Assyrios felix bibet urna liquores 
<stat. silu. 3 3.213> Et lacrimas, qui maior honos. Hic sacra litabit 
<stat. silu. 3 3.214> Manibus eque tua tumulum tellure leuabit. 
<stat. silu. 3 3.215> Nostra quoque exemplo meritus tibi carmina sancit 
<stat. silu. 3 3.216> Hoc etiam gaudens cinerem donasse sepulcro. 
<stat. silu. 3 4.1> Ite, comae, facilemque precor transcurrite pontum,
<stat. silu. 3 4.2> Ite coronato recubantes molliter auro;
<stat. silu. 3 4.3> Ite, dabit cursus mitis Cytherea secundos
<stat. silu. 3 4.4> Placabitque notos, fors et de puppe timenda
<stat. silu. 3 4.5> Transferet inque sua ducet super aequora concha.
<stat. silu. 3 4.6> Accipe laudatos, iuuenis Phoebeie, crines
<stat. silu. 3 4.7> Quos tibi Caesareus donat puer, accipe laetus
<stat. silu. 3 4.8> Intonsoque ostende patri. Sine dulce nitentes
<stat. silu. 3 4.9> Comparet atque diu fratris putet esse Lyaei.
<stat. silu. 3 4.10> Forsan et ipse comae numquam labentis honorem
<stat. silu. 3 4.11> Praemetet atque alio clusum tibi ponet in auro.
<stat. silu. 3 4.12> Pergame, pinifera multum felicior Ida,
<stat. silu. 3 4.13> Illa licet sacrae placeat sibi nube rapinae
<stat. silu. 3 4.14>(Nempe dedit superis illum quem turbida semper
<stat. silu. 3 4.15> Iuno uidet refugitque manum nectarque recusat),
<stat. silu. 3 4.16> At tu grata deis pulchroque insignis alumno
<stat. silu. 3 4.17> Misisti Latio, placida quem fronte ministrum
<stat. silu. 3 4.18> Iuppiter Ausonius pariter Romanaque Iuno
<stat. silu. 3 4.19> Aspiciunt et uterque probant. Nec tanta potenti
<stat. silu. 3 4.20> Terrarum domino diuum sine mente uoluptas.
<stat. silu. 3 4.21> Dicitur Idalios Erycis de uertice lucos
<stat. silu. 3 4.22> Dum petit et molles agitat Venus aurea cygnos,
<stat. silu. 3 4.23> Pergameas intrasse domos, ubi maximus aegris
<stat. silu. 3 4.24> Auxiliator adest et festinantia sistens
<stat. silu. 3 4.25> Fata salutifero mitis deus incubat angui.
<stat. silu. 3 4.26> Hic puerum egregiae praeclarum sidere formae
<stat. silu. 3 4.27> Ipsius ante dei ludentem conspicit aras.
<stat. silu. 3 4.28> Ac primum subita paulum decepta figura
<stat. silu. 3 4.29> Natorum de plebe putat; sed non erat illi
<stat. silu. 3 4.30> Arcus et ex umeris nullae fulgentibus umbrae.
<stat. silu. 3 4.31> Miratur puerile decus uultumque comasque
<stat. silu. 3 4.32> Aspiciens "Tune Ausonias" ait "ibis ad arces,
<stat. silu. 3 4.33> Neglectus Veneri? tu sordida tecta iugumque
<stat. silu. 3 4.34> Seruitii uulgare feres? procul absit: ego isti,
<stat. silu. 3 4.35> Quem meruit formae dominum dabo. Vade age mecum,
<stat. silu. 3 4.36> Vade, puer: ducam uolucri per sidera curru
<stat. silu. 3 4.37> Donum immane duci; nec te plebeia manebunt
<stat. silu. 3 4.38> Iura: Palatino famulus deberis amori.
<stat. silu. 3 4.39> Nil ego, nil, fateor, toto tam dulce sub orbe
<stat. silu. 3 4.40> Aut uidi aut genui. Cedet tibi Latmius ultro
<stat. silu. 3 4.41> Sangariusque puer, quemque irrita fontis imago
<stat. silu. 3 4.42> Et sterilis consumpsit amor. Te caerula Nais
<stat. silu. 3 4.43> Mallet et apprensa traxisset fortius urna.
<stat. silu. 3 4.44> Tu, puer, ante omnis; solus formosior ille,
<stat. silu. 3 4.45> Cui daberis". Sic orsa leues secum ipsa per auras
<stat. silu. 3 4.46> Tollit olorinaque iubet considere biga.
<stat. silu. 3 4.47> Nec mora. iam Latii montes ueterisque penates
<stat. silu. 3 4.48> Euandri, quos mole noua pater inclitus orbis
<stat. silu. 3 4.49> Excolit et summis aequat Germanicus astris.
<stat. silu. 3 4.50> Tunc propior iam cura deae, quae forma capillis
<stat. silu. 3 4.51> Optima, quae uestis roseos accendere uultus
<stat. silu. 3 4.52> Apta, quod in digitis, collo quod dignius aurum.
<stat. silu. 3 4.53> Norat caelestis oculos ducis ipsaque taedas
<stat. silu. 3 4.54> Iunxerat et plena dederat conubia dextra.
<stat. silu. 3 4.55> Sic ornat crines, Tyrios sic fundit amictus,
<stat. silu. 3 4.56> Dat radios ignemque suum. Cessere priores
<stat. silu. 3 4.57> Deliciae famulumque greges; hic pocula magno
<stat. silu. 3 4.58> Prima duci murrasque graues crystallaque portat
<stat. silu. 3 4.59> Candidiore manu: crescit noua gratia Baccho.
<stat. silu. 3 4.60> Care puer superis, qui praelibare uerendum
<stat. silu. 3 4.61> Nectar et ingentem totiens contingere dextram
<stat. silu. 3 4.62> Electus quam nosse Getae, quam tangere Persae
<stat. silu. 3 4.63> Armeniique Indique petunt! O sidere dextro
<stat. silu. 3 4.64> Edite, multa tibi diuum indulgentia fauit!
<stat. silu. 3 4.65> Olim etiam, ne prima genas lanugo nitentes
<stat. silu. 3 4.66> Carperet et pulchrae fuscaret gratia formae,
<stat. silu. 3 4.67> Ipse deus patriae celsam trans aequora liquit
<stat. silu. 3 4.68> Pergamon. Haud ulli puerum mollire potestas
<stat. silu. 3 4.69> Credita, sed tacita iuuenis Phoebeius arte
<stat. silu. 3 4.70> Leniter haud ullo concussum uulnere corpus
<stat. silu. 3 4.71> De sexu transire iubet. Tamen anxia curis
<stat. silu. 3 4.72> Mordetur puerique timet Cytherea dolores.
<stat. silu. 3 4.73> Nondum pulchra ducis clementia coeperat ortu
<stat. silu. 3 4.74> Intactos seruare mares; nunc frangere sexum
<stat. silu. 3 4.75> Atque hominem mutare nefas, gauisaque solos
<stat. silu. 3 4.76> Quos genuit natura uidet, nec lege sinistra
<stat. silu. 3 4.77> Ferre timent famulae natorum pondera matres.
<stat. silu. 3 4.78> Tu quoque nunc, iuuenis, genitus si tardius esses,
<stat. silu. 3 4.79> Vmbratusque genas et adultos fortior artus
<stat. silu. 3 4.80> Non unum gaudens Phoebea ad limina munus
<stat. silu. 3 4.81> Misisses; patrias nunc solus crinis ad oras
<stat. silu. 3 4.82> Nauiget. Hunc multo Paphie saturabat amomo,
<stat. silu. 3 4.83> Hunc noua tergemina pectebat Gratia dextra.
<stat. silu. 3 4.84> Huic et purpurei cedet coma saucia Nisi,
<stat. silu. 3 4.85> Et quam Sperchio tumidus seruabat Achilles.
<stat. silu. 3 4.86> Ipsi, cum primum niueam praecerpere frontem
<stat. silu. 3 4.87> Decretum est umerosque manu nudare nitentes,
<stat. silu. 3 4.88> Accurrunt teneri Paphia cum matre uolucres
<stat. silu. 3 4.89> Expediuntque comas et Serica pectore ponunt
<stat. silu. 3 4.90> Pallia. Tunc iunctis crinem incidere sagittis
<stat. silu. 3 4.91> Atque auro gemmisque locant, rapit ipsa cadentem
<stat. silu. 3 4.92> Mater et arcanos iterat Cytherea liquores.
<stat. silu. 3 4.93> Tunc puer e turba, manibus qui forte supinis
<stat. silu. 3 4.94> Nobile gemmato speculum portauerat auro:
<stat. silu. 3 4.95>"Hoc quoque demus" ait "patriis nec gratius ullum
<stat. silu. 3 4.96> Munus erit templis ipsoque potentius auro.
<stat. silu. 3 4.97> Tu modo fige aciem et uultus hic usque relinque."
<stat. silu. 3 4.98> Sic ait et speculum reclusit imagine rapta.
<stat. silu. 3 4.99> At puer egregius tendens ad sidera palmas;
<stat. silu. 3 4.100>"His mihi pro donis, hominum mitissime custos,
<stat. silu. 3 4.101> Si merui, longa dominum renouare iuuenta
<stat. silu. 3 4.102> Atque orbi seruare uelis! Hoc sidera mecum,
<stat. silu. 3 4.103> Hoc undae terraeque rogant. Eat, oro, per annos
<stat. silu. 3 4.104> Iliacos Pyliosque simul, propriosque penates
<stat. silu. 3 4.105> Gaudeat et secum Tarpeia senescere templa".
<stat. silu. 3 4.106> Sic ait et motas miratur Pergamos aras.
<stat. silu. 3 5.1> Quid mihi maesta die, sociis quid noctibus, uxor,
<stat. silu. 3 5.2> Anxia peruigili ducis suspiria cura?
<stat. silu. 3 5.3> Non metuo ne laesa fides aut pectore in isto
<stat. silu. 3 5.4> Alter amor; nullis in te datur ire sagittis
<stat. silu. 3 5.5>(Audiat infesto licet hoc Rhamnusia uultu),
<stat. silu. 3 5.6> Non datur. Et si egomet patrio de litore raptus
<stat. silu. 3 5.7> Quattuor emeritis per bella, per aequora lustris
<stat. silu. 3 5.8> Errarem, tu mille procos intacta fugares,
<stat. silu. 3 5.9> Non imperfectas commenta retexere telas,
<stat. silu. 3 5.10> Sed sine fraude palam thalamosque armata negasses.
<stat. silu. 3 5.11> Dic tamen, unde alia mihi fronte et nubila uultus?
<stat. silu. 3 5.12> Anne quod Euboicos fessus remeare penates
<stat. silu. 3 5.13> Auguror et patria senium componere terra?
<stat. silu. 3 5.14> Cur hoc triste tibi? Certe lasciuia corde
<stat. silu. 3 5.15> Nulla nec aut trepidi mulcent te proelia Circi
<stat. silu. 3 5.16> Aut intrat sensus clamosi turba theatri;
<stat. silu. 3 5.17> Sed probitas et opaca quies et sordida numquam
<stat. silu. 3 5.18> Gaudia. Quas autem comitem te rapto per undas?
<stat. silu. 3 5.19> Quamquam, et si gelidas irem mansurus ad Arctos
<stat. silu. 3 5.20> Vel super Hesperiae uada caligantia Thules
<stat. silu. 3 5.21> Aut septemgemini caput impenetrabile Nili,
<stat. silu. 3 5.22> Hortarere uias. Etenim tua (nempe benigna
<stat. silu. 3 5.23> Quam mihi sorte Venus iunctam florentibus annis
<stat. silu. 3 5.24> Seruat et in senium), tua, quae me uulnere primo
<stat. silu. 3 5.25> Intactum thalamis et adhuc iuuenile uagantem
<stat. silu. 3 5.26> Fixisti, tua frena libens docilisque recepi,
<stat. silu. 3 5.27> Et semel insertas non mutaturus habenas
<stat. silu. 3 5.28> Vsque premo. Tu me nitidis Albana ferentem
<stat. silu. 3 5.29> Dona comis sanctoque indutum Caesaris auro
<stat. silu. 3 5.30> Visceribus complexa tuis, sertisque dedisti
<stat. silu. 3 5.31> Oscula anhela meis; tu, cum Capitolia nostrae
<stat. silu. 3 5.32> Infitiata lyrae, saeuum ingratumque dolebas
<stat. silu. 3 5.33> Mecum uicta Iouem; tu procurrentia primis
<stat. silu. 3 5.34> Carmina nostra sonis, totasque in murmure noctes
<stat. silu. 3 5.35> Aure rapis uigili; longi tu sola laboris
<stat. silu. 3 5.36> Conscia, cumque tuis creuit mea Thebais annis.
<stat. silu. 3 5.37> Qualem te nuper Stygias prope raptus ad umbras
<stat. silu. 3 5.38> Cum iam Lethaeos audirem comminus amnes,
<stat. silu. 3 5.39> Aspexi, tenuique oculos iam morte cadentes.
<stat. silu. 3 5.40> Scilicet exhausti Lachesis mihi tempora fati
<stat. silu. 3 5.41> Te tantum miserata dedit, superique potentes
<stat. silu. 3 5.42> Inuidiam timuere tuam. Post ista propinquum
<stat. silu. 3 5.43> Nunc iter optandosque sinus comes ire moraris?
<stat. silu. 3 5.44> Heu ubi nota fides totque explorata per usus,
<stat. silu. 3 5.45> Qua ueteres Latias Graias heroidas aequas?
<stat. silu. 3 5.46> Isset ad Iliacas (quid enim deterret amantes?)
<stat. silu. 3 5.47> Penelope gauisa domos, si passus Vlixes;
<stat. silu. 3 5.48> Questa est Aegiale, questa est Meliboea relinqui,
<stat. silu. 3 5.49> Et quam (quam saeui!) fecerunt maenada planctus.
<stat. silu. 3 5.50> Nec minor his tu nosse fidem uitamque maritis
<stat. silu. 3 5.51> Dedere. Sic certe cineres umbramque priorem
<stat. silu. 3 5.52> Quaeris adhuc, sic exsequias amplexa canori
<stat. silu. 3 5.53> Coniugis ingentes iterasti pectore planctus,
<stat. silu. 3 5.54> Iam mea. Nec pietas alia est tibi curaque natae;
<stat. silu. 3 5.55> Sic et mater amas, sic numquam corde recedit
<stat. silu. 3 5.56> Nata tuo, fixamque animi penetralibus imis
<stat. silu. 3 5.57> Nocte dieque tenes. Non sic Trachinia nidos
<stat. silu. 3 5.58> Alcyone, uernos non sic Philomela penates
<stat. silu. 3 5.59> Circumit amplectens animamque in pignora transfert.
<stat. silu. 3 5.60> Et nunc illa tenet, uiduo quod sola cubili
<stat. silu. 3 5.61> Otia tam pulchrae terit infecunda iuuentae.
<stat. silu. 3 5.62> Sed uenient, plenis uenient conubia taedis.
<stat. silu. 3 5.63> Sic certe formaeque bonis animique meretur;
<stat. silu. 3 5.64> Siue chelyn complexa ferit seu uoce paterna
<stat. silu. 3 5.65> Discendum Musis sonat et mea carmina flectit,
<stat. silu. 3 5.66> Candida seu molli diducit bracchia motu,
<stat. silu. 3 5.67> Ingenium probitas artemque modestia uincit.
<stat. silu. 3 5.68> Nonne leues pueros, non te, Cytherea, pudebit
<stat. silu. 3 5.69> Hoc cessare decus? Nec tantum Roma iugales
<stat. silu. 3 5.70> Conciliare toros festasque accendere taedas
<stat. silu. 3 5.71> Fertilis: et nostra generi tellure dabuntur.
<stat. silu. 3 5.72> Non adeo Vesuuinus apex et flammea diri
<stat. silu. 3 5.73> Montis hiems trepidas exhausit ciuibus urbes:
<stat. silu. 3 5.74> Stant populisque uigent, hinc auspice condita Phoebo
<stat. silu. 3 5.75> Tecta Dicarchei portusque et litora mundi
<stat. silu. 3 5.76> Hospita: at hinc magnae tractus imitantia Romae
<stat. silu. 3 5.77> Quae Capys aduectis impleuit moenia Teucris.
<stat. silu. 3 5.78> Nostraque nec propriis tenuis nec rara colonis
<stat. silu. 3 5.79> Parthenope, cui mite solum trans aequora uectae
<stat. silu. 3 5.80> Ipse Dionaea monstrauit Apollo columba.
<stat. silu. 3 5.81> Has ego te sedes (nam nec mihi barbara Thrace
<stat. silu. 3 5.82> Nec Libye natale solum) transferre laboro,
<stat. silu. 3 5.83> Quas et mollis hiems et frigida temperat aestas,
<stat. silu. 3 5.84> Quas imbelle fretum torpentibus alluit undis.
<stat. silu. 3 5.85> Pax secura locis et desidis otia uitae
<stat. silu. 3 5.86> Et numquam turbata quies somnique peracti.
<stat. silu. 3 5.87> Nulla foro rabies aut strictae in iurgia leges:
<stat. silu. 3 5.88> Morum iura uiris solum et sine fascibus aequum.
<stat. silu. 3 5.89> Quid nunc magnificas species cultusque locorum
<stat. silu. 3 5.90> Templaque et innumeris spatia interstincta columnis,
<stat. silu. 3 5.91> Et geminam molem nudi tectique theatri
<stat. silu. 3 5.92> Et Capitolinis quinquennia proxima lustris,
<stat. silu. 3 5.93> Quid laudem litus libertatemque Menandri,
<stat. silu. 3 5.94> Quam Romanus honos et Graia licentia miscent?
<stat. silu. 3 5.95> Nec desunt uariae circa oblectamina uitae:
<stat. silu. 3 5.96> Siue uaporiferas, blandissima litora, Baias,
<stat. silu. 3 5.97> Enthea fatidicae seu uisere tecta Sibyllae
<stat. silu. 3 5.98> Dulce sit Iliacoque iugum memorabile remo,
<stat. silu. 3 5.99> Seu tibi Bacchei uineta madentia Gauri
<stat. silu. 3 5.100> Teleboumque domos, trepidis ubi dulcia nautis
<stat. silu. 3 5.101> Lumina noctiuagae tollit Pharus aemula lunae,
<stat. silu. 3 5.102> Caraque non molli iuga Surrentina Lyaeo,
<stat. silu. 3 5.103> Quae meus ante alios habitator Pollius auget,
<stat. silu. 3 5.104> Inarimesque lacus medicos Stabiasque renatas.
<stat. silu. 3 5.105> Mille tibi nostrae referam telluris amores,
<stat. silu. 3 5.106> Sed satis hoc, coniunx, satis est dixisse: creauit
<stat. silu. 3 5.107> Me tibi, me socium longos astrinxit in annos.
<stat. silu. 3 5.108> Nonne haec amborum genetrix altrixque uideri
<stat. silu. 3 5.109> Digna? Sed ingratus qui plura adnecto tuisque
<stat. silu. 3 5.110> Moribus indubito: uenies, carissima coniunx,
<stat. silu. 3 5.111> Praeueniesque etiam; sine me tibi ductor aquarum
<stat. silu. 3 5.112> Thybris et armiferi sordebunt tecta Quirini.
<stat. silu. 4 1.1> Laeta bis octonis accedit purpura fastis
<stat. silu. 4 1.2> Caesaris insignemque aperit Germanicus annum,
<stat. silu. 4 1.3> Atque oritur cum sole nouo, cum grandibus astris
<stat. silu. 4 1.4> Clarius ipse nitens et primo maior Eoo.
<stat. silu. 4 1.5> Exsultent leges Latiae, gaudete, curules,
<stat. silu. 4 1.6> Et septemgemino iactantior aethera pulset
<stat. silu. 4 1.7> Roma iugo, plusque ante alias Euandrius arces
<stat. silu. 4 1.8> Collis ouet: subiere noui Palatia fasces
<stat. silu. 4 1.9> Et requiem bissextus honos precibusque receptis
<stat. silu. 4 1.10> Curia Caesareum gaudet uicisse pudorem.
<stat. silu. 4 1.11> Ipse etiam immensi reparator maximus aeui
<stat. silu. 4 1.12> Attollit uultus et utroque a limine grates
<stat. silu. 4 1.13> Ianus agit, quem tu uicina Pace ligatum
<stat. silu. 4 1.14> Omnia iussisti componere bella nouique
<stat. silu. 4 1.15> In leges iurare fori. leuat ecce supinas
<stat. silu. 4 1.16> Hinc atque inde manus geminaque haec uoce profatur:
<stat. silu. 4 1.17>"Salue, magne parens mundi, qui saecula mecum
<stat. silu. 4 1.18> Instaurare paras, talem te cernere semper
<stat. silu. 4 1.19> Mense meo tua Roma cupit; sic tempora nasci,
<stat. silu. 4 1.20> Sic annos intrare decet. da gaudia fastis
<stat. silu. 4 1.21> Continua; hos umeros multo sinus ambiat ostro
<stat. silu. 4 1.22> Et properata tuae manibus praetexta Mineruae.
<stat. silu. 4 1.23> Aspicis ut templis alius nitor, altior aris
<stat. silu. 4 1.24> Ignis et ipsa meae tepeant tibi sidera brumae,
<stat. silu. 4 1.25> Moribus atque tuis gaudent turmaeque tribusque
<stat. silu. 4 1.26> Purpureique patres, lucemque a consule ducit
<stat. silu. 4 1.27> Omnis honos? quid tale, precor, prior annus habebat?
<stat. silu. 4 1.28> Dic age, Roma potens, et mecum, longa Vetustas,
<stat. silu. 4 1.29> Dinumera fastos nec parua exempla recense,
<stat. silu. 4 1.30> Sed quae sola meus dignetur uincere Caesar.
<stat. silu. 4 1.31> Ter Latio deciesque tulit labentibus annis
<stat. silu. 4 1.32> Augustus fasces, sed coepit sero mereri:
<stat. silu. 4 1.33> Tu iuuenis praegressus auos. et quanta recusas,
<stat. silu. 4 1.34> Quanta uetas! flectere tamen precibusque senatus
<stat. silu. 4 1.35> Promittes hunc saepe diem. manet insuper ordo
<stat. silu. 4 1.36> Longior, et totidem felix tibi Roma curules
<stat. silu. 4 1.37> Terque quaterque dabit. mecum altera saecula condes,
<stat. silu. 4 1.38> Et tibi longaeui renouabitur ara parentis;
<stat. silu. 4 1.39> Mille tropaea feres, tantum permitte triumphos.
<stat. silu. 4 1.40> Restat Bactra nouis, restat Babylona tributis
<stat. silu. 4 1.41> Frenari; nondum gremio Iouis Indica laurus,
<stat. silu. 4 1.42> Nondum Arabes Seresque rogant, nondum omnis honorem
<stat. silu. 4 1.43> Annus habet, cupiuntque decem tua nomina menses".
<stat. silu. 4 1.44> Sic Ianus clausoque libens se poste recepit.
<stat. silu. 4 1.45> Tunc omnes patuere dei laetoque dederunt
<stat. silu. 4 1.46> Signa polo, longamque tibi, rex magne, iuuentam
<stat. silu. 4 1.47> Annuit atque suos promisit Iuppiter annos.
<stat. silu. 4 2.1> Regia Sidoniae conuiuia laudat Elissae
<stat. silu. 4 2.2> Qui magnum Aenean Laurentibus intulit aruis,
<stat. silu. 4 2.3> Alcinoique dapes mansuro carmine monstrat,
<stat. silu. 4 2.4> Aequore qui multo reducem consumpsit Vlixem:
<stat. silu. 4 2.5> Ast ego cui sacrae Caesar noua gaudia cenae
<stat. silu. 4 2.6> Nunc primum dominaque dedit non surgere mensa,
<stat. silu. 4 2.7> Qua celebrem mea uota lyra, quas soluere grates
<stat. silu. 4 2.8> Sufficiam? non, si pariter mihi uertice laeto
<stat. silu. 4 2.9> Nectat odoratas et Smyrna et Mantua lauros,
<stat. silu. 4 2.10> Digna loquar. mediis uideor discumbere in astris
<stat. silu. 4 2.11> Cum Ioue et Iliaca porrectum sumere dextra
<stat. silu. 4 2.12> Immortale merum. steriles transmisimus annos:
<stat. silu. 4 2.13> Haec aeui mihi prima dies, hic limina uitae.
<stat. silu. 4 2.14> Tene ego, regnator terrarum orbisque subacti
<stat. silu. 4 2.15> Magne parens, te, spes hominum, te, cura deorum,
<stat. silu. 4 2.16> Cerno iacens? datur haec iuxta, datur ora tueri
<stat. silu. 4 2.17> Vina inter mensasque, et non adsurgere fas est?
<stat. silu. 4 2.18> Tectum augustum, ingens, non centum insigne columnis,
<stat. silu. 4 2.19> Sed quantae superos caelumque Atlante remisso
<stat. silu. 4 2.20> Sustentare queant. stupet hoc uicina Tonantis
<stat. silu. 4 2.21> Regia, teque pari laetantur sede locatum
<stat. silu. 4 2.22> Numina. nec magnum properes escendere caelum:
<stat. silu. 4 2.23> Tanta patet moles effusaeque impetus aulae
<stat. silu. 4 2.24> Liberior, campi multumque amplexus operti
<stat. silu. 4 2.25> Aetheros, et tantum domino minor; ille penatis
<stat. silu. 4 2.26> Implet et ingenti genio iuuat. aemulus illic
<stat. silu. 4 2.27> Mons Libys Iliacusque nitent et multa Syene
<stat. silu. 4 2.28> Et Chios et glaucae certantia Doridi saxa
<stat. silu. 4 2.29> Lunaque portandis tantum suffecta columnis.
<stat. silu. 4 2.30> Longa supra species: fessis uix culmina prendas
<stat. silu. 4 2.31> Visibus auratique putes laquearia caeli.
<stat. silu. 4 2.32> Hic cum Romuleos proceres trabeataque Caesar
<stat. silu. 4 2.33> Agmina mille simul iussit discumbere mensis,
<stat. silu. 4 2.34> Ipsa sinus accincta Ceres Bacchusque laborat
<stat. silu. 4 2.35> Sufficere. Aetherii felix sic orbita fluxit
<stat. silu. 4 2.36> Triptolemi; sic uitifero sub palmite nudos
<stat. silu. 4 2.37> Vmbrauit colles et sobria rura Lyaeus.
<stat. silu. 4 2.38> Sed mihi non epulas Indisque innixa columnis
<stat. silu. 4 2.39> Robora Maurorum famulasque ex ordine turmas,
<stat. silu. 4 2.40> Ipsum, ipsum cupido tantum spectare uacauit
<stat. silu. 4 2.41> Tranquillum uultus et maiestate serena
<stat. silu. 4 2.42> Mulcentem radios summittentemque modeste
<stat. silu. 4 2.43> Fortunae uexilla suae; tamen ore nitebat
<stat. silu. 4 2.44> Dissimulatus honos. talem quoque barbarus hostis
<stat. silu. 4 2.45> Posset et ignotae conspectum agnoscere gentes.
<stat. silu. 4 2.46> Non aliter gelida Rhodopes in ualle recumbit
<stat. silu. 4 2.47> Dimissis Gradiuus equis; sic lubrica ponit
<stat. silu. 4 2.48> Membra Therapnaea resolutus gymnade Pollux,
<stat. silu. 4 2.49> Sic iacet ad Gangen Indis ululantibus Euhan,
<stat. silu. 4 2.50> Sic grauis Alcides post horrida iussa reuersus
<stat. silu. 4 2.51> Gaudebat strato latus acclinare leoni.
<stat. silu. 4 2.52> Parua loquor necdum aequo tuos, Germanice, uultus:
<stat. silu. 4 2.53> Talis, ubi Oceani finem mensasque reuisit
<stat. silu. 4 2.54> Aethiopum sacro diffusus nectare uultus
<stat. silu. 4 2.55> Dux superum secreta iubet dare carmina Musas
<stat. silu. 4 2.56> Et Pallenaeos Phoebum laudare triumphos.
<stat. silu. 4 2.57> Di tibi (namque animas saepe exaudire minores
<stat. silu. 4 2.58> Dicuntur) patriae bis terque exire senectae
<stat. silu. 4 2.59> Annuerint fines. rata numina miseris astris,
<stat. silu. 4 2.60> Templaque des habitesque domos! saepe annua pandas
<stat. silu. 4 2.61> Limina, saepe nouo Ianum lictore salutes,
<stat. silu. 4 2.62> Saepe coronatis iteres quinquennia lustris!
<stat. silu. 4 2.63> Qua mihi felices epulas mensaeque dedisti
<stat. silu. 4 2.64> Sacra tuae, talis longo post tempore uenit
<stat. silu. 4 2.65> Lux mihi, Troianae qualis sub collibus Albae,
<stat. silu. 4 2.66> Cum modo Germanas acies modo Daca sonantem
<stat. silu. 4 2.67> Proelia Palladio tua me manus induit auro.
<stat. silu. 4 3.1> Quis duri silicis grauisque ferri
<stat. silu. 4 3.2> Immanis sonus aequori propinquum
<stat. silu. 4 3.3> Saxosae latus Appiae repleuit?
<stat. silu. 4 3.4> Certe non Libycae sonant cateruae
<stat. silu. 4 3.5> Nec dux aduena peierante bello
<stat. silu. 4 3.6> Campanos quatit inquietus agros
<stat. silu. 4 3.7> Nec frangit uada montibusque caesis
<stat. silu. 4 3.8> Inducit Nero sordidas paludes,
<stat. silu. 4 3.9> Sed qui limina bellicosa Iani
<stat. silu. 4 3.10> Iustis legibus et foro coronat,
<stat. silu. 4 3.11> Quis castae Cereri diu negata
<stat. silu. 4 3.12> Reddit iugera sobriasque terras,
<stat. silu. 4 3.13> Quis fortem uetat interire sexum
<stat. silu. 4 3.14> Et censor prohibet mares adultos
<stat. silu. 4 3.15> Pulchrae supplicium timere formae,
<stat. silu. 4 3.16> Qui reddit Capitolio Tonantem
<stat. silu. 4 3.17> Et Pacem propria domo reponit,
<stat. silu. 4 3.18> Qui genti patriae futura semper
<stat. silu. 4 3.19> Sancit limina Flauiumque caelum,
<stat. silu. 4 3.20> Hic segnes populi uias grauatus
<stat. silu. 4 3.21> Et campos iter omne detinentes
<stat. silu. 4 3.22> Longos eximit ambitus nouoque
<stat. silu. 4 3.23> Iniectu solidat graues harenas,
<stat. silu. 4 3.24> Gaudens Euboicae domum Sibyllae
<stat. silu. 4 3.25> Gauranosque sinus et aestuantes
<stat. silu. 4 3.26> Septem montibus admouere Baias.
<stat. silu. 4 3.27> Hic quondam piger axe uectus uno
<stat. silu. 4 3.28> Nutabat cruce pendula uiator
<stat. silu. 4 3.29> Sorbebatque rotas maligna tellus
<stat. silu. 4 3.30> Et plebs in mediis Latina campis
<stat. silu. 4 3.31> Horrebat mala nauigationis;
<stat. silu. 4 3.32> Nec cursus agiles, sed impeditum
<stat. silu. 4 3.33> Tardabant iter orbitae tenaces
<stat. silu. 4 3.34> Dum pondus nimium querens sub alta
<stat. silu. 4 3.35> Repit languida quadrupes statera.
<stat. silu. 4 3.36> At nunc quae solidum diem terebat
<stat. silu. 4 3.37> Horarum uia facta uix duarum.
<stat. silu. 4 3.38> Non tensae uolucrum per astra pennae
<stat. silu. 4 3.39> Nec uelocius ibitis carinae.
<stat. silu. 4 3.40> Hic primus labor incohare sulcos
<stat. silu. 4 3.41> Et rescindere limites et alto
<stat. silu. 4 3.42> Egestu penitus cauare terras;
<stat. silu. 4 3.43> Mox haustas aliter replere fossas
<stat. silu. 4 3.44> Et summo gremium parare dorso,
<stat. silu. 4 3.45> Ne nutent sola, ne maligna sedes
<stat. silu. 4 3.46> Det pressis dubium cubile saxis;
<stat. silu. 4 3.47> Tunc umbonibus hinc et hinc coactis
<stat. silu. 4 3.48> Et crebris iter alligare gomphis.
<stat. silu. 4 3.49> O quantae pariter manus laborant!
<stat. silu. 4 3.50> Hi caedunt nemus exuuntque montes,
<stat. silu. 4 3.51> Hi ferro scopulos trabesque leuant;
<stat. silu. 4 3.52> Illi saxa ligant opusque texunt
<stat. silu. 4 3.53> Cocto puluere sordidoque topho;
<stat. silu. 4 3.54> Hi siccant bibulas manu lacunas
<stat. silu. 4 3.55> Et longe fluuios agunt minores.
<stat. silu. 4 3.56> Hae possent et Athon cauare dextrae
<stat. silu. 4 3.57> Et maestum pelagus gementis Helles
<stat. silu. 4 3.58> Intercludere ponte non natanti.
<stat. silu. 4 3.59> His (paruus, nisi di uiam uetarent)
<stat. silu. 4 3.60> Inous freta miscuisset Isthmos.
<stat. silu. 4 3.61> Feruent litora mobilesque siluae,
<stat. silu. 4 3.62> It longus medias fragor per urbes
<stat. silu. 4 3.63> Atque echo simul hinc et inde fractam
<stat. silu. 4 3.64> Gauro Massicus uuifer remittit.
<stat. silu. 4 3.65> Miratur sonitum quieta Cyme
<stat. silu. 4 3.66> Et Literna palus pigerque Safon.
<stat. silu. 4 3.67> At flauum caput umidumque late
<stat. silu. 4 3.68> Crinem mollibus impeditus uluis
<stat. silu. 4 3.69> Vulturnus leuat ora maximoque
<stat. silu. 4 3.70> Pontis Caesarei reclinis arcu
<stat. silu. 4 3.71> Raucis talia faucibus redundat:
<stat. silu. 4 3.72>"Camporum bone conditor meorum,
<stat. silu. 4 3.73> Qui me, uallibus auiis refusum
<stat. silu. 4 3.74> Et ripas habitare nescientem,
<stat. silu. 4 3.75> Recti legibus aluei ligasti
<stat. silu. 4 3.76> Et nunc ille ego turbidus minaxque,
<stat. silu. 4 3.77> Vix passus dubias prius carinas,
<stat. silu. 4 3.78> Iam pontem fero peruiusque calcor;
<stat. silu. 4 3.79> Qui terras rapere et rotare siluas
<stat. silu. 4 3.80> Adsueram (pudet!) amnis esse coepi
<stat. silu. 4 3.81> Sed grates ago seruitusque tanti est
<stat. silu. 4 3.82> Quod sub te duce, te iubente, cessi,
<stat. silu. 4 3.83> Quod tu maximus arbiter meaeque
<stat. silu. 4 3.84> Victor perpetuus legere ripae.
<stat. silu. 4 3.85> Et nunc limite me colis beato
<stat. silu. 4 3.86> Nec sordere sinis malumque late
<stat. silu. 4 3.87> Deterges sterilis soli pudorem,
<stat. silu. 4 3.88> Ne me puluereum grauemque caeno
<stat. silu. 4 3.89> Tyrrheni sinus obruat profundi
<stat. silu. 4 3.90>(Qualis Cinyphius tacente ripa
<stat. silu. 4 3.91> Poenos Bagrada serpit inter agros)
<stat. silu. 4 3.92> Sed talis ferar ut nitente cursu
<stat. silu. 4 3.93> Tranquillum mare proximumque possim
<stat. silu. 4 3.94> Puro gurgite prouocare Lirim".
<stat. silu. 4 3.95> Haec amnis, pariterque se leuarat
<stat. silu. 4 3.96> Ingenti plaga marmorata dorso.
<stat. silu. 4 3.97> Huius ianua prosperumque limen
<stat. silu. 4 3.98> Arcus, belligeris ducis tropaeis
<stat. silu. 4 3.99> Et totis Ligurum nitens metallis,
<stat. silu. 4 3.100> Quantus nubila qui coronat imbri.
<stat. silu. 4 3.101> Illic flectit iter citus uiator,
<stat. silu. 4 3.102> Illic Appia se dolet relinqui.
<stat. silu. 4 3.103> Tunc uelocior acriorque cursus,
<stat. silu. 4 3.104> Tunc ipsos iuuat impetus iugales,
<stat. silu. 4 3.105> Ceu fessis ubi remigum lacertis,
<stat. silu. 4 3.106> Primae, carbasa uentilatis, aurae.
<stat. silu. 4 3.107> Ergo omnes, age, quae sub axe primo
<stat. silu. 4 3.108> Romani colitis fidem parentis,
<stat. silu. 4 3.109> Prono limite commeate, gentes,
<stat. silu. 4 3.110> Eoae(==E+O+A.E), citius uenite, laurus:
<stat. silu. 4 3.111> Nil obstat cupidis, nihil moratur.
<stat. silu. 4 3.112> Qui primo Tiberim reliquit ortu
<stat. silu. 4 3.113> Primo uespere nauiget Lucrinum.
<stat. silu. 4 3.114> Sed quam fine uiae recentis imo,
<stat. silu. 4 3.115> Qua monstrat ueteres Apollo Cumas,
<stat. silu. 4 3.116> Albam crinibus infulisque cerno?
<stat. silu. 4 3.117> Visu fallimur, an sacris ab antris
<stat. silu. 4 3.118> Profert Chalcidicas Sibylla laurus?
<stat. silu. 4 3.119> Cedamus; chely, iam repone cantus:
<stat. silu. 4 3.120> Vates sanctior incipit, tacendum est.
<stat. silu. 4 3.121> En et colla rotat nouisque late
<stat. silu. 4 3.122> Bacchatur spatiis uiamque replet.
<stat. silu. 4 3.123> Tunc sic uirgineo profatur ore:
<stat. silu. 4 3.124>"Dicebam, ueniet (manete campi
<stat. silu. 4 3.125> Atque amnis), ueniet fauente caelo
<stat. silu. 4 3.126> Qui foedum nemus et putres harenas
<stat. silu. 4 3.127> Celsis pontibus et uia leuabit.
<stat. silu. 4 3.128> En hic est deus, hunc iubet beatis
<stat. silu. 4 3.129> Pro se Iuppiter imperare terris;
<stat. silu. 4 3.130> Quo non dignior has subit habenas
<stat. silu. 4 3.131> Ex quo me duce praescios Auerni
<stat. silu. 4 3.132> Aeneas auide futura quaerens
<stat. silu. 4 3.133> Lucos et penetrauit et reliquit.
<stat. silu. 4 3.134> Hic paci bonus, hic timendus armis;
<stat. silu. 4 3.135> Hic si flammigeros teneret axes,
<stat. silu. 4 3.136> Natura melior potentiorque,
<stat. silu. 4 3.137> Largis, India, nubibus maderes,
<stat. silu. 4 3.138> Vndaret Libye, teperet Haemus.
<stat. silu. 4 3.139> Salue, dux hominum et parens deorum,
<stat. silu. 4 3.140> Prouisum mihi conditumque numen.
<stat. silu. 4 3.141> Nec iam putribus euoluta chartis
<stat. silu. 4 3.142> Sollemni prece Quindecimuirorum
<stat. silu. 4 3.143> Perlustra mea dicta, sed canentem
<stat. silu. 4 3.144> Ipsam comminus, ut mereris, audi.
<stat. silu. 4 3.145> Vidi quam seriem uirentis aeui
<stat. silu. 4 3.146> Pronectant tibi candidae sorores:
<stat. silu. 4 3.147> Magnus te manet ordo saeculorum,
<stat. silu. 4 3.148> Natis(==NA+TIS) longior abnepotibusque
<stat. silu. 4 3.149> Annos perpetua geres iuuenta
<stat. silu. 4 3.150> Quos fertur placidos adisse Nestor,
<stat. silu. 4 3.151> Quos Tithonia computat senectus
<stat. silu. 4 3.152> Et quantos ego Delium poposci.
<stat. silu. 4 3.153> Iurauit tibi iam niualis Arctus,
<stat. silu. 4 3.154> Nunc magnos Oriens dabit triumphos.
<stat. silu. 4 3.155> Ibis qua uagus Hercules et Euhan
<stat. silu. 4 3.156> Vltra sidera flammeumque solem
<stat. silu. 4 3.157> Et Nili caput et niues Atlantis,
<stat. silu. 4 3.158> Et laudum cumulo beatus omni
<stat. silu. 4 3.159> Scandes belliger abnuesque currus,
<stat. silu. 4 3.160> Donec Troicus ignis et renatae
<stat. silu. 4 3.161> Tarpeius pater intonabit aulae,
<stat. silu. 4 3.162> Haec donec uia te regente terras
<stat. silu. 4 3.163> Annosa magis Appia senescat".
<stat. silu. 4 4.1> Curre per Euboicos non segnis, epistola, campos,
<stat. silu. 4 4.2> Hac ingressa uias qua nobilis Appia crescit
<stat. silu. 4 4.3> In latus et molles solidus premit agger harenas;
<stat. silu. 4 4.4> Atque ubi Romuleas uelox penetraueris arces,
<stat. silu. 4 4.5> Continuo dextras flaui pete Thybridis oras,
<stat. silu. 4 4.6> Lydia qua penitus stagnum nauale coercet
<stat. silu. 4 4.7> Ripa suburbanisque uadum praetexitur hortis.
<stat. silu. 4 4.8> Illic egregium formaque animisque uidebis
<stat. silu. 4 4.9> Marcellum et celso praesignem uertice nosces.
<stat. silu. 4 4.10> Cui primam solito uulgi de more salutem,
<stat. silu. 4 4.11> Mox inclusa modis haec reddere uerba memento:
<stat. silu. 4 4.12>"Iam terras uolucremque polum fuga ueris aquosi
<stat. silu. 4 4.13> Laxat et Icariis caelum latratibus urit;
<stat. silu. 4 4.14> Ardua iam densae rarescunt moenia Romae.
<stat. silu. 4 4.15> Hos Praeneste sacrum, nemus hos glaciale Dianae,
<stat. silu. 4 4.16> Algidus aut horrens aut Tuscula protegit umbra,
<stat. silu. 4 4.17> Tiburis hi lucos Anienaque frigora captant.
<stat. silu. 4 4.18> Te quoque clamosae quaenam plaga mitior Vrbi
<stat. silu. 4 4.19> Subtrahit? aestiuos quo decipis aere soles?
<stat. silu. 4 4.20> Quid tuus ante omnis, tua cura potissima, Gallus,
<stat. silu. 4 4.21> Nec non noster amor (dubium morumne probandus
<stat. silu. 4 4.22> Ingeniine bonis)? Latiis aestiuat in oris
<stat. silu. 4 4.23> Anne metalliferae repetit iam moenia Lunae
<stat. silu. 4 4.24> Tyrrhenasque domos? quod si tibi proximus haeret,
<stat. silu. 4 4.25> Non ego nunc uestro procul a sermone recedo:
<stat. silu. 4 4.26> Certum est, inde sonus geminas mihi circumit aures.
<stat. silu. 4 4.27> Sed tu, dum nimio possessa Hyperione flagrat
<stat. silu. 4 4.28> Torua Cleonaei iuba sideris, exue curis
<stat. silu. 4 4.29> Pectus et assiduo temet furare labori.
<stat. silu. 4 4.30> Et sontes operit pharetras arcumque retendit
<stat. silu. 4 4.31> Parthus et Eleis auriga laboribus actos
<stat. silu. 4 4.32> Alpheo permulcet equos et nostra fatiscit
<stat. silu. 4 4.33> Laxaturque chelys: uires instigat alitque
<stat. silu. 4 4.34> Tempestiua quies, maior post otia uirtus.
<stat. silu. 4 4.35> Talis cantata Briseide uenit Achilles
<stat. silu. 4 4.36> Acrior et positis erupit in Hectora plectris.
<stat. silu. 4 4.37> Te quoque flammabit tacite repetita parumper
<stat. silu. 4 4.38> Desidia et solitos nouus exsultabis in actus.
<stat. silu. 4 4.39> Certe iam Latiae non miscent iurgia leges,
<stat. silu. 4 4.40> Et pacem piger annus habet, messesque reuersae
<stat. silu. 4 4.41> Dimisere forum. nec iam tibi turba reorum
<stat. silu. 4 4.42> Vestibulo querulique rogant exire clientes.
<stat. silu. 4 4.43> Cessat centeni moderatrix iudicis hasta,
<stat. silu. 4 4.44> Qua tibi sublimi iam nunc celeberrima fama
<stat. silu. 4 4.45> Eminet et iuuenis facundia praeterit annos.
<stat. silu. 4 4.46> Felix curarum, cui non Heliconia cordi
<stat. silu. 4 4.47> Serta nec imbelles Parnasi e uertice laurus,
<stat. silu. 4 4.48> Sed uiget ingenium et magnos accinctus in usus
<stat. silu. 4 4.49> Fert animus quascumque uices: nos otia uitae
<stat. silu. 4 4.50> Solamur cantu uentosaque gaudia famae
<stat. silu. 4 4.51> Quaerimus. En, egomet somnum et geniale secutus
<stat. silu. 4 4.52> Litus, ubi Ausonio se condidit hospita portu
<stat. silu. 4 4.53> Parthenope, tenues ignauo pollice chordas
<stat. silu. 4 4.54> Pulso Maroneique sedens in margine templi
<stat. silu. 4 4.55> Sumo animum et magni tumulis adcanto magistri:
<stat. silu. 4 4.56> At tu, si longi cursum dabit Atropos aeui
<stat. silu. 4 4.57>(Detque precor Latiique ducis sic numina pergant,
<stat. silu. 4 4.58> Quem tibi posthabito studium est coluisse Tonante,
<stat. silu. 4 4.59> Quique tuos alio subtexit munere fasces
<stat. silu. 4 4.60> Et spatia obliquae mandat renouare Latinae),
<stat. silu. 4 4.61> Forsitan Ausonias ibis frenare cohortes
<stat. silu. 4 4.62> Aut Rheni populos aut nigrae litora Thules
<stat. silu. 4 4.63> Aut Histrum seruare datur metuendaque portae
<stat. silu. 4 4.64> Limina Caspiacae. nec enim tibi sola potentis
<stat. silu. 4 4.65> Eloquii uirtus: sunt membra accommoda bellis,
<stat. silu. 4 4.66> Quique grauem tarde subeant thoraca lacerti:
<stat. silu. 4 4.67> Seu campo pedes ire pares, est agmina supra
<stat. silu. 4 4.68> Nutaturus apex; seu frena sonantia flectes,
<stat. silu. 4 4.69> Seruiet asper equus. nos facta aliena canendo
<stat. silu. 4 4.70> Vergimur in senium: propriis tu pulcher in armis
<stat. silu. 4 4.71> Ipse canenda geres paruoque exempla parabis
<stat. silu. 4 4.72> Magna Getae, dignos quem iam nunc belliger actus
<stat. silu. 4 4.73> Poscit auos praestatque domi nouisse triumphos.
<stat. silu. 4 4.74> Surge, agedum, iuuenemque, puer, deprende parentem,
<stat. silu. 4 4.75> Stemmate materno felix, uirtute paterna.
<stat. silu. 4 4.76> Iam te blanda sinu Tyrio sibi Curia felix
<stat. silu. 4 4.77> Educat et cunctas gaudet spondere curules".
<stat. silu. 4 4.78> Haec ego Chalcidicis ad te, Marcelle, sonabam
<stat. silu. 4 4.79> Litoribus, fractas ubi Vesuius erigit iras
<stat. silu. 4 4.80> Aemula Trinacriis uoluens incendia flammis.
<stat. silu. 4 4.81> Mira fides! credetne uirum uentura propago,
<stat. silu. 4 4.82> Cum segetes iterum, cum iam haec deserta uirebunt,
<stat. silu. 4 4.83> Infra urbes populosque premi proauitaque toto
<stat. silu. 4 4.84> Rura abiisse mari? necdum letale minari
<stat. silu. 4 4.85> Cessat apex. procul ista tuo sint fata Teate,
<stat. silu. 4 4.86> Nec Marrucinos agat haec insania montes.
<stat. silu. 4 4.87> Nunc si forte meis quae sint exordia musis
<stat. silu. 4 4.88> Scire petis, iam Sidonios emensa labores
<stat. silu. 4 4.89> Thebais optato collegit carbasa portu
<stat. silu. 4 4.90> Parnasique iugis siluaque Heliconide festis
<stat. silu. 4 4.91> Tura dedit flammis et uirginis exta iuuencae
<stat. silu. 4 4.92> Votiferaque meas suspendit ab arbore uittas.
<stat. silu. 4 4.93> Nunc uacuos crines alio subit infula nexu:
<stat. silu. 4 4.94> Troia quidem magnusque mihi temptatur Achilles,
<stat. silu. 4 4.95> Sed uocat arcitenens alio pater armaque monstrat
<stat. silu. 4 4.96> Ausonii maiora ducis. trahit impetus illo
<stat. silu. 4 4.97> Iam pridem retrahitque timor. stabuntne sub illa
<stat. silu. 4 4.98> Mole umeri an magno uincetur pondere ceruix?
<stat. silu. 4 4.99> Dic, Marcelle, feram? fluctus an sueta minores
<stat. silu. 4 4.100> Nosse ratis nondum Ioniis credenda periclis?
<stat. silu. 4 4.101> Iamque uale et penitus uoti tibi uatis honorem
<stat. silu. 4 4.102> Corde exire ueta. nisi enim Tirynthius, almae
<stat. silu. 4 4.103> Pectus amicitiae: cedet tibi gloria fidi
<stat. silu. 4 4.104> Theseos, et lacerum qui circa moenia Troiae
<stat. silu. 4 4.105> Priamiden caeso solacia traxit amico.
<stat. silu. 4 5.1> Parui beatus ruris honoribus,
<stat. silu. 4 5.2> Qua prisca Teucros Alba colit lares,
<stat. silu. 4 5.3> Fortem atque facundum Seuerum
<stat. silu. 4 5.4> Non solitis fidibus saluto.
<stat. silu. 4 5.5> Iam trux ad Arctos Parrhasias hiems
<stat. silu. 4 5.6> Concessit altis obruta solibus,
<stat. silu. 4 5.7> Iam pontus ac tellus renident
<stat. silu. 4 5.8> In Zephyros Aquilone fracto.
<stat. silu. 4 5.9> Nunc cuncta ueris frondibus annuis
<stat. silu. 4 5.10> Crinitur arbos, nunc uolucrum noui
<stat. silu. 4 5.11> Questus inexpertumque carmen
<stat. silu. 4 5.12> Quod tacita statuere bruma.
<stat. silu. 4 5.13> Mos parca tellus peruigil et focus
<stat. silu. 4 5.14> Culmenque multo lumine sordidum
<stat. silu. 4 5.15> Solantur exemptusque testa
<stat. silu. 4 5.16> Qua modo ferbuerat Lyaeus.
<stat. silu. 4 5.17> Non mille balant lanigeri greges
<stat. silu. 4 5.18> Nec uacca dulci mugit adultero,
<stat. silu. 4 5.19> Vnique siquando canenti
<stat. silu. 4 5.20> Mutus ager domino reclamat.
<stat. silu. 4 5.21> Sed terra primis post patriam mihi
<stat. silu. 4 5.22> Dilecta curis; hic mea carmina
<stat. silu. 4 5.23> Regina bellorum uirago
<stat. silu. 4 5.24> Caesareo peramauit auro,
<stat. silu. 4 5.25> Cum tu sodalis dulce periculum
<stat. silu. 4 5.26> Conisus omni pectore tolleres,
<stat. silu. 4 5.27> Vt Castor ad cunctos tremebat
<stat. silu. 4 5.28> Bebryciae strepitus harenae.
<stat. silu. 4 5.29> Tene in remotis Syrtibus auia
<stat. silu. 4 5.30> Leptis creauit? iam feret Indicas
<stat. silu. 4 5.31> Messes odoratisque rara
<stat. silu. 4 5.32> Cinnama praeripiet Sabaeis.
<stat. silu. 4 5.33> Quis non in omni uertice Romuli
<stat. silu. 4 5.34> Reptasse dulcem Septimium putet?
<stat. silu. 4 5.35> Quis fonte Iuturnae relictis
<stat. silu. 4 5.36> Vberibus neget esse pastum?
<stat. silu. 4 5.37> Nec mira uirtus: protinus Ausonum
<stat. silu. 4 5.38> Portus uadosae nescius Africae
<stat. silu. 4 5.39> Intras adoptatusque Tuscis
<stat. silu. 4 5.40> Gurgitibus puer innatasti.
<stat. silu. 4 5.41> Hinc paruus inter pignora curiae
<stat. silu. 4 5.42> Contentus artae lumine purpurae
<stat. silu. 4 5.43> Crescis, sed immensos labores
<stat. silu. 4 5.44> Indole patricia secutus.
<stat. silu. 4 5.45> Non sermo Poenus, non habitus tibi,
<stat. silu. 4 5.46> Externa non mens: Italus, Italus.
<stat. silu. 4 5.47> Sunt Vrbe Romanisque turmis
<stat. silu. 4 5.48> Qui Libyam deceant alumni.
<stat. silu. 4 5.49> Est et frementi uox hilaris foro,
<stat. silu. 4 5.50> Venale sed non eloquium tibi,
<stat. silu. 4 5.51> Ensisque uagina quiescit
<stat. silu. 4 5.52> Stringere ni iubeant amici.
<stat. silu. 4 5.53> Sed rura cordi saepius et quies,
<stat. silu. 4 5.54> Nunc in paternis sedibus et solo
<stat. silu. 4 5.55> Veiente, nunc frondosa supra
<stat. silu. 4 5.56> Hernica, nunc Curibus uetustis.
<stat. silu. 4 5.57> Hic plura pones uotibus et modis
<stat. silu. 4 5.58> Passu solutis, sed memor interim
<stat. silu. 4 5.59> Nostri uerecundo latentem
<stat. silu. 4 5.60> Barbiton ingemina sub antro.
<stat. silu. 4 6.1> Forte remittentem curas Phoeboque leuatum
<stat. silu. 4 6.2> Pectora, cum patulis tererem uagus otia Saeptis
<stat. silu. 4 6.3> Iam moriente die, rapuit me cena benigni
<stat. silu. 4 6.4> Vindicis. haec imos animi perlapsa recessus
<stat. silu. 4 6.5> Inconsumpta manet: neque enim ludibria uentris
<stat. silu. 4 6.6> Hausimus aut epulas diuerso a sole petitas
<stat. silu. 4 6.7> Vinaque perpetuis aeuo certantia fastis.
<stat. silu. 4 6.8> A miseri! quos nosse iuuat quid Phasidis ales
<stat. silu. 4 6.9> Distet ab hiberna Rhodopes grue, quis magis anser
<stat. silu. 4 6.10> Exta ferat, cur Tuscus aper generosior Vmbro,
<stat. silu. 4 6.11> Lubrica qua recubent conchylia mollius alga!
<stat. silu. 4 6.12> Nobis uerus amor medioque Helicone petitus
<stat. silu. 4 6.13> Sermo hilaresque ioci brumalem absumere noctem
<stat. silu. 4 6.14> Suaserunt mollemque oculis expellere somnum,
<stat. silu. 4 6.15> Donec ab Elysiis prospexit sedibus alter
<stat. silu. 4 6.16> Castor et hesternas risit Tithonia mensas.
<stat. silu. 4 6.17> O bona nox iunctaque utinam Tirynthia luna!
<stat. silu. 4 6.18> Nox et Erythraeis Thetidis signanda lapillis
<stat. silu. 4 6.19> Et memoranda diu geniumque habitura perennem!
<stat. silu. 4 6.20> Mille ibi tunc species aerisque eborisque uetusti
<stat. silu. 4 6.21> Atque locuturas mentito corpore ceras
<stat. silu. 4 6.22> Edidici. quis namque oculis certauerit usquam
<stat. silu. 4 6.23> Vindicis, artificum ueteres agnoscere ductus
<stat. silu. 4 6.24> Et non inscriptis auctorem reddere signis?
<stat. silu. 4 6.25> Hic tibi quae docto multum uigilata Myroni
<stat. silu. 4 6.26> Aera, laboriferi uiuant quae marmora caelo
<stat. silu. 4 6.27> Praxitelis, quod ebur Pisaeo pollice rasum,
<stat. silu. 4 6.28> Quid Polycleteis iussum spirare caminis,
<stat. silu. 4 6.29> Linea quae ueterem longe fateatur Apellen,
<stat. silu. 4 6.30> Monstrabit: namque haec, quotiens chelyn exuit, illi
<stat. silu. 4 6.31> Desidia est, hic Aoniis amor auocat antris.
<stat. silu. 4 6.32> Haec inter castae genius tutelaque mensae
<stat. silu. 4 6.33> Amphitryoniades multo mea cepit amore
<stat. silu. 4 6.34> Pectora nec longo satiauit lumina uisu
<stat. silu. 4 6.35> Tantus honos operi finesque inclusa per artos
<stat. silu. 4 6.36> Maiestas. deus ille, deus! seseque uidendum
<stat. silu. 4 6.37> Indulsit, Lysippe, tibi paruusque uideri
<stat. silu. 4 6.38> Sentirique ingens! Et cum mirabilis intra
<stat. silu. 4 6.39> Stet mensura pedem, tamen exclamare libebit,
<stat. silu. 4 6.40> Si uisus per membra feres: "hoc pectore pressus
<stat. silu. 4 6.41> Vastator Nemees; haec exitiale ferebant
<stat. silu. 4 6.42> Robur et Argoos frangebant bracchia remos."
<stat. silu. 4 6.43> Nec spatium: tam magna breui mendacia formae!
<stat. silu. 4 6.44> Quis modus in dextra, quanta experientia docti
<stat. silu. 4 6.45> Artificis curis pariter gestamina mensae
<stat. silu. 4 6.46> Fingere et ingentes animo uersare colossos!
<stat. silu. 4 6.47> Tale nec Idaeis quicquam Telchines in antris
<stat. silu. 4 6.48> Nec stolidus Brontes nec, qui polit arma deorum,
<stat. silu. 4 6.49> Lemnius exigua potuisset ludere massa.
<stat. silu. 4 6.50> Nec torua effigies epulisque aliena remissis,
<stat. silu. 4 6.51> Sed qualem parci domus admirata Molorchi
<stat. silu. 4 6.52> Aut Aleae lucis uidit Tegeaea sacerdos;
<stat. silu. 4 6.53> Qualis et Oetaeis emissus in astra fauillis
<stat. silu. 4 6.54> Nectar adhuc torua laetus Iunone bibebat;
<stat. silu. 4 6.55> Sic mitis uultus, ueluti de pectore gaudens,
<stat. silu. 4 6.56> Hortatur mensas. tenet haec marcentia fratris
<stat. silu. 4 6.57> Pocula, at haec clauae meminit manus; aspera sedes
<stat. silu. 4 6.58> Sustinet et cultum Nemeaeo tegmine saxum.
<stat. silu. 4 6.59> Digna operi fortuna sacro. Pellaeus habebat
<stat. silu. 4 6.60> Regnator laetis numen uenerabile mensis
<stat. silu. 4 6.61> Et comitem occasus secum portabat et ortus,
<stat. silu. 4 6.62> Praestabatque libens modo qua diademata dextra
<stat. silu. 4 6.63> Abstulerat dederatque et magnas uerterat urbes.
<stat. silu. 4 6.64> Semper ab hoc animos in crastina bella petebat,
<stat. silu. 4 6.65> Huic acies semper uictor narrabat opimas,
<stat. silu. 4 6.66> Siue catenatos Bromio detraxerat Indos,
<stat. silu. 4 6.67> Seu clusam magna Babylona refregerat hasta
<stat. silu. 4 6.68> Seu Pelopis terras libertatemque Pelasgam
<stat. silu. 4 6.69> Obruerat bello; magnoque ex agmine laudum
<stat. silu. 4 6.70> Fertur Thebanos tantum excusasse triumphos.
<stat. silu. 4 6.71> Ille etiam, magnos Fatis rumpentibus actus,
<stat. silu. 4 6.72> Cum traheret letale merum, iam mortis opaca
<stat. silu. 4 6.73> Nube grauis uultus alios in numine caro
<stat. silu. 4 6.74> Aeraque supremis timuit sudantia mensis.
<stat. silu. 4 6.75> Mox Nasamoniaco decus admirabile regi
<stat. silu. 4 6.76> Possessum; fortique deo libauit honores
<stat. silu. 4 6.77> Semper atrox dextra periuroque ense superbus
<stat. silu. 4 6.78> Hannibal. Italicae perfusum sanguine gentis
<stat. silu. 4 6.79> Diraque Romuleis portantem incendia tectis
<stat. silu. 4 6.80> Oderat, et cum epulas, et cum Lenaea dicaret
<stat. silu. 4 6.81> Dona, deus castris maerens comes ire nefandis,
<stat. silu. 4 6.82> Praecipue cum sacrilega face miscuit arces
<stat. silu. 4 6.83> Ipsius immeritaeque domos ac templa Sagunti
<stat. silu. 4 6.84> Polluit et populis Furias immisit honestas.
<stat. silu. 4 6.85> Nec post Sidonii letum ducis aere potita
<stat. silu. 4 6.86> Egregio plebeia domus. conuiuia Syllae
<stat. silu. 4 6.87> Ornabat semper claros intrare penates
<stat. silu. 4 6.88> Adsuetum et felix dominorum stemmate signum.
<stat. silu. 4 6.89> Nunc quoque, si mores humanaque pectora curae
<stat. silu. 4 6.90> Nosse deis, non aula quidem, Tirynthie, nec te
<stat. silu. 4 6.91> Regius ambit honos, sed casta ignaraque culpae
<stat. silu. 4 6.92> Mens domini, cui prisca fides coeptaeque perenne
<stat. silu. 4 6.93> Foedus amicitiae. scit adhuc florente sub aeuo
<stat. silu. 4 6.94> Par magnis Vestinus auis, quem nocte dieque
<stat. silu. 4 6.95> Spirat et in carae uiuit complexibus umbrae.
<stat. silu. 4 6.96> Hic igitur tibi laeta quies, fortissime diuum
<stat. silu. 4 6.97> Alcide, nec bella uides pugnasque feroces,
<stat. silu. 4 6.98> Sed chelyn et uittas et amantes carmina laurus.
<stat. silu. 4 6.99> Hic tibi sollemni memorabit carmine quantus
<stat. silu. 4 6.100> Iliacas Geticasque domos quantusque niualem
<stat. silu. 4 6.101> Stymphalon quantusque iugis Erymanthon aquosis
<stat. silu. 4 6.102> Terrueris, quem te pecoris possessor Hiberi,
<stat. silu. 4 6.103> Quem tulerit saeuae Mareoticus arbiter arae;
<stat. silu. 4 6.104> Hic penetrata tibi spoliataque limina mortis
<stat. silu. 4 6.105> Concinet et flentes Libyae Scythiaeque puellas.
<stat. silu. 4 6.106> Nec te regnator Macetum nec barbarus umquam
<stat. silu. 4 6.107> Hannibal aut saeui posset uox horrida Syllae
<stat. silu. 4 6.108> His celebrare modis. certe tu, muneris auctor,
<stat. silu. 4 6.109> Non aliis malles oculis, Lysippe, probari.
<stat. silu. 4 7.1> Iam diu lato sociata campo
<stat. silu. 4 7.2> Fortis heroos, Erato, labores
<stat. silu. 4 7.3> Differ atque ingens opus in minores
<stat. silu. 4 7.4> Contrahe gyros,
<stat. silu. 4 7.5> Tuque regnator lyricae cohortis
<stat. silu. 4 7.6> Da noui paulum mihi iura plectri,
<stat. silu. 4 7.7> Si tuas cantu Latio sacraui,
<stat. silu. 4 7.8> Pindare, Thebas.
<stat. silu. 4 7.9> Maximo carmen tenuare tempto;
<stat. silu. 4 7.10> Nunc ab intonsa capienda myrto
<stat. silu. 4 7.11> Serta, nunc maior sitis et bibendus
<stat. silu. 4 7.12> Castior amnis.
<stat. silu. 4 7.13> Quando te dulci Latio remittent
<stat. silu. 4 7.14> Dalmatae montes, ubi Dite uiso
<stat. silu. 4 7.15> Pallidus fossor redit erutoque
<stat. silu. 4 7.16> Concolor auro?
<stat. silu. 4 7.17> Ecce me natum propiore terra
<stat. silu. 4 7.18> Non tamen portu retinent amoeno
<stat. silu. 4 7.19> Desides Baiae liticenue notus
<stat. silu. 4 7.20> Hectoris armis.
<stat. silu. 4 7.21> Torpor est nostris sine te Camenis,
<stat. silu. 4 7.22> Tardius sueto uenit ipse Thymbrae
<stat. silu. 4 7.23> Rector et primis meus ecce metis
<stat. silu. 4 7.24> Haeret Achilles.
<stat. silu. 4 7.25> Quippe te fido monitore nostra
<stat. silu. 4 7.26> Thebais multa cruciata lima
<stat. silu. 4 7.27> Temptat audaci fide Mantuanae
<stat. silu. 4 7.28> Gaudia famae.
<stat. silu. 4 7.29> Sed damus lento ueniam, quod alma
<stat. silu. 4 7.30> Prole fundasti uacuos penates.
<stat. silu. 4 7.31> O diem laetum! uenit ecce nobis
<stat. silu. 4 7.32> Maximus alter.
<stat. silu. 4 7.33> Orbitas omni fugienda nisu,
<stat. silu. 4 7.34> Quam premit uotis inimicus heres,
<stat. silu. 4 7.35> Optimo poscens (pudet heu) propinquum
<stat. silu. 4 7.36> Funus amico,
<stat. silu. 4 7.37> Orbitas nullo tumulata fletu;
<stat. silu. 4 7.38> Stat domo capta cupidus superstes
<stat. silu. 4 7.39> Imminens leti spoliis et ipsum
<stat. silu. 4 7.40> Computat ignem.
<stat. silu. 4 7.41> Duret in longum generosus infans
<stat. silu. 4 7.42> Perque non multis iter expeditum
<stat. silu. 4 7.43> Crescat in mores patrios auumque
<stat. silu. 4 7.44> Prouocet actis.
<stat. silu. 4 7.45> Tu tuos paruo memorabis enses
<stat. silu. 4 7.46> Quos ad Eoum tuleras Oronten
<stat. silu. 4 7.47> Signa frenatae moderatus alae
<stat. silu. 4 7.48> Castore dextro;
<stat. silu. 4 7.49> Ille ut inuicti rapidum secutus
<stat. silu. 4 7.50> Caesaris fulmen refugis amaram
<stat. silu. 4 7.51> Sarmatis legem dederit, sub uno
<stat. silu. 4 7.52> Viuere caelo.
<stat. silu. 4 7.53> Sed tuas artes puer ante discat,
<stat. silu. 4 7.54> Omne quis mundi senium remensus
<stat. silu. 4 7.55> Orsa Sallusti breuis et Timaui
<stat. silu. 4 7.56> Reddis alumnum.
<stat. silu. 4 8.1> Pande foris superum uittataque templa Sabaeis
<stat. silu. 4 8.2> Nubibus et pecudum fibris spirantibus imple,
<stat. silu. 4 8.3> Parthenope; clari genus ecce Menecratis auget
<stat. silu. 4 8.4> Tertia iam suboles. procerum tibi nobile uulgus
<stat. silu. 4 8.5> Crescit et insani solatur damna Veseui.
<stat. silu. 4 8.6> Nec solum festas secreta Neapolis aras
<stat. silu. 4 8.7> Ambiat: et socii portus dilectaque miti
<stat. silu. 4 8.8> Terra Dicaearcho nec non plaga cara madenti
<stat. silu. 4 8.9> Surrentina deo sertis altaria cingat,
<stat. silu. 4 8.10> Materni qua litus aui, quem turba nepotum
<stat. silu. 4 8.11> Circumit et similes contendit reddere uultus.
<stat. silu. 4 8.12> Gaudeat et Libyca praesignis auunculus hasta,
<stat. silu. 4 8.13> Quaeque sibi genitos putat attollitque benigno
<stat. silu. 4 8.14> Polla sinu. macte, o iuuenis, qui tanta merenti
<stat. silu. 4 8.15> Lumina das patriae. dulci tremit ecce tumultu
<stat. silu. 4 8.16> Tot dominis clamata domus. procul atra recedat
<stat. silu. 4 8.17> Inuidia atque alio liuentia pectora flectat:
<stat. silu. 4 8.18> His senium longaeque decus uirtutis et alba
<stat. silu. 4 8.19> Atropos et patrius lauros promisit Apollo.
<stat. silu. 4 8.20> Ergo quod Ausoniae pater augustissimus urbis
<stat. silu. 4 8.21> Ius tibi tergeminae dederat laetabile prolis,
<stat. silu. 4 8.22> Omen erat. uenit totiens Lucina piumque
<stat. silu. 4 8.23> Intrauit repetita larem. sic fertilis, oro,
<stat. silu. 4 8.24> Stet domus et donis numquam mutata sacratis.
<stat. silu. 4 8.25> Macte, quod et proles tibi saepius aucta uirili
<stat. silu. 4 8.26> Robore, sed iuueni laetanda et uirgo parenti:
<stat. silu. 4 8.27> Aptior his uirtus, citius dabit illa nepotes,
<stat. silu. 4 8.28> Qualis maternis Helene iam digna palaestris
<stat. silu. 4 8.29> Inter Amyclaeos reptabat candida fratres;
<stat. silu. 4 8.30> Vel qualis caeli facies, ubi nocte serena
<stat. silu. 4 8.31> Admouere iubar mediae duo sidera lunae.
<stat. silu. 4 8.32> Sed queror haud faciles, iuuenum rarissime, questus
<stat. silu. 4 8.33> Irascorque etiam, quantum irascuntur amantes.
<stat. silu. 4 8.34> Tantane me decuit uulgari gaudia fama
<stat. silu. 4 8.35> Noscere? cumque tibi uagiret tertius infans,
<stat. silu. 4 8.36> Protinus ingenti non uenit nuntia cursu
<stat. silu. 4 8.37> Littera, quae festos cumulare altaribus ignes
<stat. silu. 4 8.38> Et redimire chelyn postesque ornare iuberet
<stat. silu. 4 8.39> Albanoque cadum sordentem promere fumo
<stat. silu. 4 8.40> Et cantu signare diem? sed tardus inersque
<stat. silu. 4 8.41> Nunc demum mea uota cano: tua culpa tuusque
<stat. silu. 4 8.42> Hic pudor. ulterius sed enim producere questus
<stat. silu. 4 8.43> Non licet; en hilaris circumstat turba tuorum
<stat. silu. 4 8.44> Defensatque patrem. quem non hoc agmine uincas?
<stat. silu. 4 8.45> Di patrii, quos auguriis super aequora magnis
<stat. silu. 4 8.46> Litus ad Ausonium deuexit Abantia classis,
<stat. silu. 4 8.47> Tu, ductor populi longe migrantis, Apollo,
<stat. silu. 4 8.48> Cuius adhuc uolucrem laeua ceruice sedentem
<stat. silu. 4 8.49> Respiciens blande felix Eumelus adorat,
<stat. silu. 4 8.50> Tuque, Actaea Ceres, cursu cui semper anhelo
<stat. silu. 4 8.51> Votiuam taciti quassamus lampada mystae,
<stat. silu. 4 8.52> Et uos, Tyndaridae, quos non horrenda Lycurgi
<stat. silu. 4 8.53> Taygeta umbrosaeque magis coluere Therapnae,
<stat. silu. 4 8.54> Hos cum plebe sua patrii seruate penates.
<stat. silu. 4 8.55> Sint, qui fessam aeuo crebrisque laboribus urbem
<stat. silu. 4 8.56> Voce opibusque iuuent uiridique in nomine seruent.
<stat. silu. 4 8.57> His placidos genitor mores largumque nitorem
<stat. silu. 4 8.58> Monstret auus, pulchrae studium uirtutis uterque.
<stat. silu. 4 8.59> Quippe et opes et origo sinunt hanc lampade prima
<stat. silu. 4 8.60> Patricias intrare fores, hos pube sub ipsa,
<stat. silu. 4 8.61> Si modo prona bonis inuicti Caesaris adsint
<stat. silu. 4 8.62> Numina, Romulei limen pulsare senatus.
<stat. silu. 4 9.1> Est sane iocus iste, quod libellum
<stat. silu. 4 9.2> Misisti mihi, Grype, pro libello.
<stat. silu. 4 9.3> Vrbanum tamen hoc potest uideri
<stat. silu. 4 9.4> Si post hoc aliquid mihi remittas;
<stat. silu. 4 9.5> Nam si ludere, Grype, perseueras,
<stat. silu. 4 9.6> Non ludis. Licet, ecce, computemus.
<stat. silu. 4 9.7> Noster purpureus nouusque charta
<stat. silu. 4 9.8> Et binis decoratus umbilicis
<stat. silu. 4 9.9> Praeter me mihi constitit decussis; 
<stat. silu. 4 9.10> Tu rosum tineis situque putrem,
<stat. silu. 4 9.11> Quales aut Libycis madent oliuis
<stat. silu. 4 9.12> Aut tus Niliacum piperue seruant
<stat. silu. 4 9.13> Aut Byzantiacos cocunt lacertos,
<stat. silu. 4 9.14> Nec saltem tua dicta continentem
<stat. silu. 4 9.15> Quae trino iuuenis foro tonabas
<stat. silu. 4 9.16> Aut centum prope iudices, priusquam
<stat. silu. 4 9.17> Te Germanicus arbitrum sequenti
<stat. silu. 4 9.18> Annonae dedit omniumque late
<stat. silu. 4 9.19> Praefecit stationibus uiarum,
<stat. silu. 4 9.20> Sed Bruti senis oscitationes
<stat. silu. 4 9.21> De capsa miseri libellionis,
<stat. silu. 4 9.22> Emptum plus minus asse Gaiano,
<stat. silu. 4 9.23> Donas. Vsque adeone defuerunt
<stat. silu. 4 9.24> Caesis pillea suta de lacernis
<stat. silu. 4 9.25> Vel mantelia luridaeue mappae,
<stat. silu. 4 9.26> Chartae Thebaicaeue Caricaeue?
<stat. silu. 4 9.27> Nusquam turbine conditus ruenti
<stat. silu. 4 9.28> Prunorum globus atque cottanorum?
<stat. silu. 4 9.29> Non enlychnia sicca, non replictae
<stat. silu. 4 9.30> Bulborum tunicae? nec oua tantum
<stat. silu. 4 9.31> Nec lenes halicae nec asperum far?
<stat. silu. 4 9.32> Nusquam Cinyphiis uagata campis
<stat. silu. 4 9.33> Curuarum domus uda cochlearum?
<stat. silu. 4 9.34> Non lardum graue debilisue perna?
<stat. silu. 4 9.35> Non Lucanica, non graues Falisci,
<stat. silu. 4 9.36> Non sal oxyporumue caseusue
<stat. silu. 4 9.37> Aut panes uiridantis aphronitri
<stat. silu. 4 9.38> Vel passum psithiis suis recoctum
<stat. silu. 4 9.39> Dulci defruta uel lutosa caeno?
<stat. silu. 4 9.40> Quantum uel dare cereos olentes,
<stat. silu. 4 9.41> Cultellum tenuesue codicillos?
<stat. silu. 4 9.42> Ollares, rogo, non licebat uuas,
<stat. silu. 4 9.43> Cumano patinas in orbe tortas
<stat. silu. 4 9.44> Aut unam dare synthesin (quid horres?)
<stat. silu. 4 9.45> Alborum calicum atque caccaborum?
<stat. silu. 4 9.46> Sed certa uelut aequus in statera
<stat. silu. 4 9.47> Nil mutas, sed idem mihi rependis.
<stat. silu. 4 9.48> Quid si cum bene mane semicrudus
<stat. silu. 4 9.49> Inlatam tibi dixero salutem,
<stat. silu. 4 9.50> Et tu me uicibus domi salutes?
<stat. silu. 4 9.51> Aut cum me dape iuueris opima,
<stat. silu. 4 9.52> Exspectes similes et ipse cenas?
<stat. silu. 4 9.53> Irascor tibi, Grype. sed ualebis;
<stat. silu. 4 9.54> Tantum ne mihi, quo soles lepore,
<stat. silu. 4 9.55> Et nunc hendecasyllabos remittas.
<stat. silu. 5 1.1> Si manus aut similis docilis mihi fingere ceras
<stat. silu. 5 1.2> Aut ebur impressis aurumue animare figuris.
<stat. silu. 5 1.3> Hinc, Priscilla, tuo solatia grata marito
<stat. silu. 5 1.4> Conciperem. namque egregia pietate meretur
<stat. silu. 5 1.5> Vt uel Apelleo uultus signata colore,
<stat. silu. 5 1.6> Phidiaca uel nata manu reddare dolenti.
<stat. silu. 5 1.7> Sic auferre rogis umbram conatur, et ingens
<stat. silu. 5 1.8> Certamen cum Morte gerit, curasque fatigat
<stat. silu. 5 1.9> Artificum inque omni te quaerit amare metallo.
<stat. silu. 5 1.10> Sed mortalis honos, agilis quem dextra laborat.
<stat. silu. 5 1.11> Nos tibi, laudati iuuenis rarissima coniunx,
<stat. silu. 5 1.12> Longa nec obscurum finem latura perenni
<stat. silu. 5 1.13> Temptamus dare iusta lyra, modo dexter Apollo
<stat. silu. 5 1.14> Quique uenit iuncto mihi semper Apolline Caesar
<stat. silu. 5 1.15> Annuat: haut alio melius condere sepulcro.
<stat. silu. 5 1.16> Sera quidem tanto struitur medicina dolori,
<stat. silu. 5 1.17> Altera cum uolucris Phoebi rota torqueat annum;
<stat. silu. 5 1.18> Sed cum plaga recens et adhuc in uulnere primo
<stat. silu. 5 1.19> Nigra domus, quis tum miseras accessus ad aures
<stat. silu. 5 1.20> Coniugis orbati? tunc flere et scindere uestes
<stat. silu. 5 1.21> Et famulos lassare greges et uincere planctus
<stat. silu. 5 1.22> Fataque et iniustos rabidis pulsare querelis
<stat. silu. 5 1.23> Caelicolas solamen erat. licet ipse leuandos
<stat. silu. 5 1.24> Ad gemitus siluis comitatus et amnibus Orpheus
<stat. silu. 5 1.25> Afforet atque omnis pariter matertera uatem,
<stat. silu. 5 1.26> Omnis Apollineus tegeret Bacchique sacerdos:
<stat. silu. 5 1.27> Nil cantus, nil fila deis pallentis Auerni
<stat. silu. 5 1.28> Eumenidumque audita comis mulcere ualerent:
<stat. silu. 5 1.29> Tantus in attonito regnabat pectore luctus!
<stat. silu. 5 1.30> Nunc etiam ad tactus refugit iam plana cicatrix,
<stat. silu. 5 1.31> Dum canimus, grauibusque oculis uxorius instat
<stat. silu. 5 1.32> Imber. habentne pios etiamnum haec lumina fletus?
<stat. silu. 5 1.33> Mira fides! citius genetrix Sipylea feretur
<stat. silu. 5 1.34> Exhausisse genas, citius Tithonida maesti
<stat. silu. 5 1.35> Deficient rores aut exsatiata fatiscet
<stat. silu. 5 1.36> Mater Achilleis hiemes affrangere bustis.
<stat. silu. 5 1.37> Macte animi! notat ista deus, qui flectit habenas
<stat. silu. 5 1.38> Orbis et humanos propior Ioue digerit actus,
<stat. silu. 5 1.39> Maerentemque uidet lectique arcana ministri.
<stat. silu. 5 1.40> Hinc etiam documenta capit, quod diligis umbram
<stat. silu. 5 1.41> Et colis exsequias. hic est castissimus ardor,
<stat. silu. 5 1.42> Hic amor a domino meritus censore probari.
<stat. silu. 5 1.43> Nec mirum, si uos collato pectore mixtos
<stat. silu. 5 1.44> Iunxit inabrupta Concordia longa catena.
<stat. silu. 5 1.45> Illa quidem nuptumque prior taedasque marito
<stat. silu. 5 1.46> Passa alio, sed te ceu uirginitate iugatum
<stat. silu. 5 1.47> Visceribus totis animaque amplexa fouebat;
<stat. silu. 5 1.48> Qualiter aequaeuo sociatam palmite uitem
<stat. silu. 5 1.49> Vlmus amat miscetque nemus ditemque precatur
<stat. silu. 5 1.50> Autumnum et caris gaudet redimita racemis.
<stat. silu. 5 1.51> Laudantur proauis seu pulchrae munere formae
<stat. silu. 5 1.52> Quae morum caruere bonis, falsaeque potentes
<stat. silu. 5 1.53> Laudis egent uerae: tibi quamquam et origo niteret
<stat. silu. 5 1.54> Et felix species multumque optanda maritis,
<stat. silu. 5 1.55> Ex te maior honos, unum nouisse cubile,
<stat. silu. 5 1.56> Vnum secretis agitare sub ossibus ignem.
<stat. silu. 5 1.57> Illum nec Phrygius uitiasset raptor amorem
<stat. silu. 5 1.58> Dulichiiue proci nec qui fraternus adulter
<stat. silu. 5 1.59> Casta Mycenaeo conubia polluit auro.
<stat. silu. 5 1.60> Si Babylonos opes, Lydae si pondera gazae
<stat. silu. 5 1.61> Indorumque dares Serumque Arabumque potentes
<stat. silu. 5 1.62> Diuitias, mallet cum paupertate pudica
<stat. silu. 5 1.63> Intemerata mori uitamque rependere famae.
<stat. silu. 5 1.64> Nec frons triste rigens nimiusque in moribus horror,
<stat. silu. 5 1.65> Sed simplex hilarisque fides et mixta pudori
<stat. silu. 5 1.66> Gratia. quod si anceps metus ad maiora uocasset,
<stat. silu. 5 1.67> Illa uel armiferas pro coniuge laeta cateruas
<stat. silu. 5 1.68> Fulmineosque ignes mediique pericula ponti
<stat. silu. 5 1.69> Exciperet. melius, quod non aduersa probarunt,
<stat. silu. 5 1.70> Quae tibi cura tori, quantus pro coniuge pallor.
<stat. silu. 5 1.71> Sed meliore uia dextros tua uota marito
<stat. silu. 5 1.72> Promeruere deos, dum nocte dieque fatigas
<stat. silu. 5 1.73> Numina, dum cunctis supplex aduolueris aris
<stat. silu. 5 1.74> Et mitem genium domini praesentis adoras.
<stat. silu. 5 1.75> Audita es, uenitque gradu Fortuna benigno.
<stat. silu. 5 1.76> Vidit quippe pii iuuenis nauamque quietem
<stat. silu. 5 1.77> Intactamque fidem succinctaque pectora curis
<stat. silu. 5 1.78> Et uigiles sensus et digna euoluere tantas
<stat. silu. 5 1.79> Sobria corda uices, uidit qui cuncta suorum
<stat. silu. 5 1.80> Nouit et inspectis ambit latus omne ministris.
<stat. silu. 5 1.81> Nec mirum: uidet ille ortus obitusque, quid Auster,
<stat. silu. 5 1.82> Quid Boreas hibernus agat, ferrique togaeque
<stat. silu. 5 1.83> Consilia atque ipsam mentem probat. ille iubatis
<stat. silu. 5 1.84> Molem immensam umeris et uix tractabile pondus
<stat. silu. 5 1.85> Imposuit (nec enim numerosior altera sacra
<stat. silu. 5 1.86> Cura domo): magnum late dimittere in orbem
<stat. silu. 5 1.87> Romulei mandata ducis, uiresque modosque
<stat. silu. 5 1.88> Imperii tractare manu; quae laurus ab Arcto,
<stat. silu. 5 1.89> Quid uagus Euphrates, quid ripa binominis Histri,
<stat. silu. 5 1.90> Quid Rheni uexilla ferant, quantum ultimus orbis
<stat. silu. 5 1.91> Cesserit et refugo circumsona gurgite Thule
<stat. silu. 5 1.92>(Omnia nam laetas pila attollentia frondes,
<stat. silu. 5 1.93> Nullaque famosa signatur lancea penna);
<stat. silu. 5 1.94> Praeterea, fidos dominus si diuidat enses,
<stat. silu. 5 1.95> Pandere, quis centum ualeat frenare, maniplos
<stat. silu. 5 1.96> Inter missus eques, quis praecepisse cohorti,
<stat. silu. 5 1.97> Quem deceat clari praestantior ordo tribuni,
<stat. silu. 5 1.98> Quisnam frenigerae signum dare dignior alae;
<stat. silu. 5 1.99> Mille etiam praenosse uices, an merserit agros
<stat. silu. 5 1.100> Nilus, an imbrifero Libye sudauerit Austro:
<stat. silu. 5 1.101> Cunctaque si numerem, non plura interprete uirga
<stat. silu. 5 1.102> Nuntiat ex celsis ales Tegeaticus astris,
<stat. silu. 5 1.103> Quaeque cadit liquidas Iunonia uirgo per auras
<stat. silu. 5 1.104> Et picturato pluuium ligat aera gyro,
<stat. silu. 5 1.105> Quaeque tuas laurus uolucri, Germanice, cursu
<stat. silu. 5 1.106> Fama uehit praegressa diem tardumque sub astris
<stat. silu. 5 1.107> Arcada et in medio linquit Thaumantida caelo.
<stat. silu. 5 1.108> Qualem te superi, Priscilla, hominesque benigno
<stat. silu. 5 1.109> Aspexere die, cum primum ingentibus actis
<stat. silu. 5 1.110> Admotus coniunx! uicisti gaudia paene
<stat. silu. 5 1.111> Ipsius, effuso dum pectore prona sacratos
<stat. silu. 5 1.112> Ante pedes auide domini tam magna merentis
<stat. silu. 5 1.113> Volueris. Aonio non sic in uertice gaudet,
<stat. silu. 5 1.114> Quam pater arcani praefecit hiatibus antri
<stat. silu. 5 1.115> Delius, aut primi cui ius uenerabile thyrsi
<stat. silu. 5 1.116> Bacchus et attonitae tribuit uexilla cateruae.
<stat. silu. 5 1.117> Nec tamen hinc mutata quies probitasue secundis
<stat. silu. 5 1.118> Intumuit: tenor idem animo moresque modesti
<stat. silu. 5 1.119> Fortuna crescente manent. fouet anxia curas
<stat. silu. 5 1.120> Coniugis hortaturque simul flectitque labores.
<stat. silu. 5 1.121> Ipsa dapes modicas et sobria pocula tradit,
<stat. silu. 5 1.122> Exemplumque ad erile monet, uelut Apula coniunx
<stat. silu. 5 1.123> Agricolae parci uel sole infecta Sabino,
<stat. silu. 5 1.124> Quae uidet emeriti iam prospectantibus astris
<stat. silu. 5 1.125> Tempus adesse uiri, propere mensasque torosque
<stat. silu. 5 1.126> Instruit exspectatque sonum redeuntis aratri.
<stat. silu. 5 1.127> Parua loquor. tecum gelidas comes illa per Arctos
<stat. silu. 5 1.128> Sarmaticasque hiemes Histrumque et pallida Rheni
<stat. silu. 5 1.129> Frigora, tecum omnes animo durata per aestus
<stat. silu. 5 1.130> Et, si castra darent, uellet gestare pharetras,
<stat. silu. 5 1.131> Vellet Amazonia latus intercludere pelta,
<stat. silu. 5 1.132> Dum te puluerea bellorum nube uideret
<stat. silu. 5 1.133> Caesarei prope fulmen equi diuinaque tela
<stat. silu. 5 1.134> Vibrantem et magnae sparsum sudoribus hastae.
<stat. silu. 5 1.135> Hactenus alma chelys. tempus nunc ponere frondes,
<stat. silu. 5 1.136> Phoebe, tuas maestaque comam damnare cupresso.
<stat. silu. 5 1.137> Quisnam impacata consanguinitate ligauit
<stat. silu. 5 1.138> Fortunam Inuidiamque deus? quis iussit iniquas
<stat. silu. 5 1.139> Aeternum bellare deas? nullamne notabit
<stat. silu. 5 1.140> Illa domum, toruo quam non haec lumine figat
<stat. silu. 5 1.141> Protinus et saeua proturbet gaudia dextra?
<stat. silu. 5 1.142> Florebant hilares inconcussique penates:
<stat. silu. 5 1.143> Nil maestum. quid enim, quamuis infida leuisque,
<stat. silu. 5 1.144> Caesare tam dextro posset Fortuna timeri?
<stat. silu. 5 1.145> Inuenere uiam liuentia Fata, piumque
<stat. silu. 5 1.146> Intrauit uis saeua larem. sic plena maligno
<stat. silu. 5 1.147> Afflantur uineta Noto, sic alta senescit
<stat. silu. 5 1.148> Imbre seges nimio, rapidae sic obuia puppi
<stat. silu. 5 1.149> Inuidet et uelis adnubilat aura secundis:
<stat. silu. 5 1.150> Carpitur eximium fato Priscilla decorem;
<stat. silu. 5 1.151> Qualiter alta comam siluarum gloria pinus
<stat. silu. 5 1.152> Seu Iouis igne malo seu iam radice soluta
<stat. silu. 5 1.153> Deficit et nulli spoliata remurmurat aurae.
<stat. silu. 5 1.154> Quid probitas aut casta fides, quid numina prosunt
<stat. silu. 5 1.155> Culta deum? furuae miseram circum undique leti
<stat. silu. 5 1.156> Vallauere plagae, tenduntur dura sororum
<stat. silu. 5 1.157> Licia et exacti superest pars ultima fili.
<stat. silu. 5 1.158> Nil famuli coetus, nil ars operosa medentum
<stat. silu. 5 1.159> Auxiliata malis; comites tamen undique ficto
<stat. silu. 5 1.160> Spem simulant uultu, flentem notat illa maritum.
<stat. silu. 5 1.161> Ille modo infernae nequiquam flumina Lethes
<stat. silu. 5 1.162> Incorrupta rogat, nunc anxius omnibus aris
<stat. silu. 5 1.163> Illacrimat signatque fores et pectore terget
<stat. silu. 5 1.164> Limina; nunc magni uocat exorabile numen
<stat. silu. 5 1.165> Caesaris. heu durus fati tenor! estne quod illi
<stat. silu. 5 1.166> Non liceat? quantae poterant mortalibus annis
<stat. silu. 5 1.167> Accessisse morae si tu, pater, omne teneres
<stat. silu. 5 1.168> Arbitrium! caeco gemeret Mors clusa barathro
<stat. silu. 5 1.169> Longius et uacuae posuissent stamina Parcae.
<stat. silu. 5 1.170> Iamque cadunt uultus oculisque nouissimus error
<stat. silu. 5 1.171> Obtunsaeque aures, nisi cum uox sola mariti
<stat. silu. 5 1.172> Noscitur; illum unum media de morte reuersa
<stat. silu. 5 1.173> Mens uidet, illum aegris circumdat fortiter ulnis
<stat. silu. 5 1.174> Immotas obuersa genas, nec sole supremo
<stat. silu. 5 1.175> Lumina, sed dulci mauult satiare marito.
<stat. silu. 5 1.176> Tum sic unanimum moriens solatur amantem:
<stat. silu. 5 1.177>"Pars animae uictura meae, cui linquere possim
<stat. silu. 5 1.178> O utinam, quos dura mihi rapit Atropos, annos:
<stat. silu. 5 1.179> Parce, precor, lacrimis, saeuo ne concute planctu
<stat. silu. 5 1.180> Pectora, nec crucia fugientem coniugis umbram.
<stat. silu. 5 1.181> Linquo equidem thalamos, saluo tamen ordine mortis,
<stat. silu. 5 1.182> Quod prior: exegi longa potiora senecta
<stat. silu. 5 1.183> Tempora; uidi omni pridem te flore nitentem,
<stat. silu. 5 1.184> Vidi altae propius propiusque accedere dextrae.
<stat. silu. 5 1.185> Non in te Fatis, non iam caelestibus ullis
<stat. silu. 5 1.186> Arbitrium: mecum ista fero. tu limite coepto
<stat. silu. 5 1.187> Tende libens sacrumque latus geniumque potentem
<stat. silu. 5 1.188> Irrequietus ama. nunc, quod cupis ipse iuberi,
<stat. silu. 5 1.189> Da Capitolinis aeternum sedibus aurum,
<stat. silu. 5 1.190> Quo niteat sacri centeno pondere uultus
<stat. silu. 5 1.191> Caesaris et propriae signet cultricis amorem.
<stat. silu. 5 1.192> Sic ego nec Furias nec deteriora uidebo
<stat. silu. 5 1.193> Tartara et Elysias felix admittar in oras."
<stat. silu. 5 1.194> Haec dicit labens sociosque amplectitur artus
<stat. silu. 5 1.195> Haerentemque animam non tristis in ora mariti
<stat. silu. 5 1.196> Transtulit et cara pressit sua lumina dextra.
<stat. silu. 5 1.197> At iuuenis magno flammatus pectora luctu
<stat. silu. 5 1.198> Nunc implet saeuo uiduos clamore penates,
<stat. silu. 5 1.199> Nunc ferrum laxare cupit, nunc ardua tendit
<stat. silu. 5 1.200> In loca (uix retinent comites), nunc ore ligato
<stat. silu. 5 1.201> Incubat amissae mersumque in corde dolorem
<stat. silu. 5 1.202> Saeuus agit, qualis conspecta coniuge segnis
<stat. silu. 5 1.203> Odrysius uates positis ad Strymona plectris
<stat. silu. 5 1.204> Obstupuit tristemque rogum sine carmine fleuit.
<stat. silu. 5 1.205> Ille etiam erecte rupisset tempora uitae,
<stat. silu. 5 1.206> Ne tu Tartareum chaos incomitata subires,
<stat. silu. 5 1.207> Sed prohibet mens fida duci seruandaque sacris
<stat. silu. 5 1.208> Imperiis et maior amor. Quis carmine digno
<stat. silu. 5 1.209> Exsequias et dona malae feralia pompae
<stat. silu. 5 1.210> Perlegat? omne illic stipatum examine longo
<stat. silu. 5 1.211> Ver Arabum Cilicumque fluit floresque Sabaei
<stat. silu. 5 1.212> Indorumque arsura seges praereptaque templis
<stat. silu. 5 1.213> Tura, Palaestini simul Hebraeique liquores
<stat. silu. 5 1.214> Coryciaeque comae Cinyreaque germina; et altis
<stat. silu. 5 1.215> Ipsa toris Serum Tyrioque umbrata recumbit
<stat. silu. 5 1.216> Tegmine. sed toto spectatur in agmine coniunx
<stat. silu. 5 1.217> Solus; in hunc magnae flectuntur lumina Romae
<stat. silu. 5 1.218> Ceu iuuenes natos suprema ad busta ferentem:
<stat. silu. 5 1.219> Is dolor in uultu, tantum crinesque genaeque
<stat. silu. 5 1.220> Noctis habent. illam tranquillo fine solutam
<stat. silu. 5 1.221> Felicemque uocant, lacrimas fudere marito.
<stat. silu. 5 1.222> Est locus, ante urbem qua primum nascitur ingens
<stat. silu. 5 1.223> Appia quaque Italo gemitus Almone Cybebe
<stat. silu. 5 1.224> Ponit et Idaeos iam non reminiscitur amnis.
<stat. silu. 5 1.225> Hic te Sidonio uelatam molliter ostro
<stat. silu. 5 1.226> Eximius coniunx (nec enim fumantia busta
<stat. silu. 5 1.227> Clamoremque rogi potuit perferre) beato
<stat. silu. 5 1.228> Composuit, Priscilla, toro. nil longior aetas
<stat. silu. 5 1.229> Carpere, nil aeui poterunt uitiare labores;
<stat. silu. 5 1.230> Sic cautum membris: tantas uenerabile marmor
<stat. silu. 5 1.231> Spirat opes. mox in uarias mutata nouaris
<stat. silu. 5 1.232> Effigies: hoc aere Ceres, hoc lucida Gnosis,
<stat. silu. 5 1.233> Illo Maia tholo, Venus hoc non improba saxo.
<stat. silu. 5 1.234> Accipiunt uultus haud indignata decoros
<stat. silu. 5 1.235> Numina: circumstant famuli consuetaque turba
<stat. silu. 5 1.236> Obsequiis, tunc rite tori mensaeque parantur
<stat. silu. 5 1.237> Assiduae. domus ista, domus! quis triste sepulcrum
<stat. silu. 5 1.238> Dixerit? hac merito uisa pietate mariti
<stat. silu. 5 1.239> Protinus exclames: "est hic, agnosco, minister
<stat. silu. 5 1.240> Illius, aeternae modo qui sacraria genti
<stat. silu. 5 1.241> Condidit inque alio posuit sua sidera caelo."
<stat. silu. 5 1.242> Sic, ubi magna nouum Phario de litore puppis
<stat. silu. 5 1.243> Soluit iter iamque innumeros utrimque rudentes
<stat. silu. 5 1.244> Lataque ueliferi porrexit bracchia mali
<stat. silu. 5 1.245> Inuasitque uias, in eodem angusta phaselos
<stat. silu. 5 1.246> Aequore et immensi partem sibi uindicat Austri.
<stat. silu. 5 1.247> Quid nunc immodicos, iuuenum lectissime, fletus
<stat. silu. 5 1.248> Corde foues longumque uetas exire dolorem?
<stat. silu. 5 1.249> Nempe times ne Cerbereos Priscilla tremescat
<stat. silu. 5 1.250> Latratus? tacet ille piis: ne tardior adsit
<stat. silu. 5 1.251> Nauita proturbetque uadis? Vehit ille merentes
<stat. silu. 5 1.252> Protinus et manes placidus locat hospite cumba.
<stat. silu. 5 1.253> Praeterea, si quando pio laudata marito
<stat. silu. 5 1.254> Vmbra uenit, iubet ire faces Proserpina laetas
<stat. silu. 5 1.255> Egressasque sacris ueteres heroidas antris
<stat. silu. 5 1.256> Lumine purpureo tristes laxare tenebras
<stat. silu. 5 1.257> Sertaque et Elysios animae praesternere flores.
<stat. silu. 5 1.258> Sic manes Priscilla subit; ibi supplice dextra
<stat. silu. 5 1.259> Pro te Fata rogat, reges tibi tristis Auerni
<stat. silu. 5 1.260> Placat, ut expletis humani finibus aeui
<stat. silu. 5 1.261> Pacantem terras dominum iuuenemque relinquas
<stat. silu. 5 1.262> Ipse senex. certae iurant in uota sorores.
<stat. silu. 5 2.1> Rura meus Tyrrhena petit saltusque Tagetis
<stat. silu. 5 2.2> Crispinus; nec longa mora est aut auia tellus;
<stat. silu. 5 2.3> Et mea secreto uelluntur pectora morsu,
<stat. silu. 5 2.4> Vdaque turgentes impellunt lumina guttas,
<stat. silu. 5 2.5> Ceu super Aegaeas hiemes abeuntis amici
<stat. silu. 5 2.6> Vela sequar spectemque ratem iam fessus ab altis
<stat. silu. 5 2.7> Rupibus atque oculos longo querar aere uinci.
<stat. silu. 5 2.8> Quid? si militiae iam te, puer inclite, primae
<stat. silu. 5 2.9> Clara rudimenta et castrorum dulce uocaret
<stat. silu. 5 2.10> Auspicium, quanto manarent gaudia fletu
<stat. silu. 5 2.11> Quosue darem amplexus! etiamne optanda propinquant
<stat. silu. 5 2.12> Tristia, ut octonos bis iam tibi circuit orbes
<stat. silu. 5 2.13> Vita? sed angustis animus robustior annis
<stat. silu. 5 2.14> Succumbitque oneri et mentem sua non capit aetas.
<stat. silu. 5 2.15> Nec mirum: non te series inhonora parentum
<stat. silu. 5 2.16> Obscurum proauis et priscae lucis egentem
<stat. silu. 5 2.17> Plebeia de stirpe tulit; non sanguine cretus
<stat. silu. 5 2.18> Turmali trabeaque recens et paupere clauo
<stat. silu. 5 2.19> Augustam sedem et Latii penetrale senatus
<stat. silu. 5 2.20> Aduena pulsasti, sed praecedente tuorum
<stat. silu. 5 2.21> Agmine. Romulei qualis per iugera circi
<stat. silu. 5 2.22> Cum pulcher uisu titulis generosus auitis
<stat. silu. 5 2.23> Exspectatur equus cuius de stemmate longo
<stat. silu. 5 2.24> Felix demeritos habet admissura parentes,
<stat. silu. 5 2.25> Illum omnes acuunt plausus, illum ipse uolantem
<stat. silu. 5 2.26> Puluis et incuruae gaudent agnoscere metae:
<stat. silu. 5 2.27> Sic te, clare puer, genitum sibi Curia sensit
<stat. silu. 5 2.28> Primaque patricia clausit uestigia luna.
<stat. silu. 5 2.29> Mox Tyrios ex more sinus tunicamque potentem
<stat. silu. 5 2.30> Agnouere umeri. sed enim tibi magna parabat
<stat. silu. 5 2.31> Ad titulos exempla pater. quippe ille iuuentam
<stat. silu. 5 2.32> Protinus ingrediens pharetratum inuasit Araxen
<stat. silu. 5 2.33> Belliger indocilemque fero seruire Neroni
<stat. silu. 5 2.34> Armeniam. rigidi summam Mauortis agebat
<stat. silu. 5 2.35> Corbulo, sed comitem belli sociumque laborum
<stat. silu. 5 2.36> Ille quoque egregiis multum miratus in armis
<stat. silu. 5 2.37> Bolanum; atque illi curarum asperrima suetus
<stat. silu. 5 2.38> Credere partirique metus, quod tempus amicum
<stat. silu. 5 2.39> Fraudibus, exserto quaenam bona tempora bello,
<stat. silu. 5 2.40> Quae suspecta fides aut quae fuga uera ferocis
<stat. silu. 5 2.41> Armenii. Bolanus iter praenosse timendum,
<stat. silu. 5 2.42> Bolanus tutis iuga quaerere commoda castris,
<stat. silu. 5 2.43> Metiri Bolanus agros, aperire malignas
<stat. silu. 5 2.44> Torrentum nemorumque moras tantamque uerendi
<stat. silu. 5 2.45> Mentem implere ducis iussisque ingentibus unus
<stat. silu. 5 2.46> Sufficere. ipsa uirum norat iam barbara tellus,
<stat. silu. 5 2.47> Ille secundus apex bellorum et proxima cassis.
<stat. silu. 5 2.48> Sic Phryges attoniti, quamquam Nemeaea uiderent
<stat. silu. 5 2.49> Arma Cleonaeusque acies impelleret arcus,
<stat. silu. 5 2.50> Pugnante Alcide tamen et Telamona timebant.
<stat. silu. 5 2.51> Disce, puer (nec enim externo monitore petendus
<stat. silu. 5 2.52> Virtutis tibi pulcher amor: cognata ministret
<stat. silu. 5 2.53> Laus animos. aliis Decii reducesque Camilli
<stat. silu. 5 2.54> Monstrentur): tu disce patrem, quantusque nigrantem
<stat. silu. 5 2.55> Fluctibus occiduis fessoque Hyperione Thulen
<stat. silu. 5 2.56> Intrarit mandata gerens quantusque potentis
<stat. silu. 5 2.57> Mille urbes Asiae sortito rexerit anno,
<stat. silu. 5 2.58> Imperium mulcente toga. bibe talia pronis
<stat. silu. 5 2.59> Auribus, haec certent tibi conciliare propinqui,
<stat. silu. 5 2.60> Haec iterent comites praecepta senesque paterna.
<stat. silu. 5 2.61> Iamque alio moliris iter nec deside passu
<stat. silu. 5 2.62> Ire paras; nondum ualidae tibi signa iuuentae
<stat. silu. 5 2.63> Irrepsere genis, et adhuc tenor integer aeui.
<stat. silu. 5 2.64> Nec genitor iuxta; fatis namque haustus iniquis
<stat. silu. 5 2.65> Occidit et geminam prolem sine praeside linquens.
<stat. silu. 5 2.66> Nec saltem teneris ostrum puerile lacertis
<stat. silu. 5 2.67> Exuit albentique umeros induxit amictu.
<stat. silu. 5 2.68> Quem non corrupit pubes effrena nouaeque
<stat. silu. 5 2.69> Libertas properata togae? ceu nescia falcis
<stat. silu. 5 2.70> Silua comas tollit fructumque exspirat in umbras.
<stat. silu. 5 2.71> At tibi Pieriae tenero sub pectore curae
<stat. silu. 5 2.72> Et pudor et docti legem sibi dicere mores;
<stat. silu. 5 2.73> Tunc hilaris probitas et frons tranquilla nitorque
<stat. silu. 5 2.74> Luxuriae confine tenens pietasque per omnes
<stat. silu. 5 2.75> Dispensata modos; aequaeuo cedere fratri
<stat. silu. 5 2.76> Mirarique patrem miseraeque ignoscere matri
<stat. silu. 5 2.77> Admonuit fortuna domus. tibine illa nefanda
<stat. silu. 5 2.78> Pocula letalesque manu componere sucos
<stat. silu. 5 2.79> Eualuit, qui uoce potes praeuertere morsus
<stat. silu. 5 2.80> Serpentum atque omnis uultu placare nouercas?
<stat. silu. 5 2.81> Infestare libet manes meritoque precatu
<stat. silu. 5 2.82> Pacem auferre rogis; sed te, puer optime, cerno
<stat. silu. 5 2.83> Flectentem iustis et talia dicta parantem:
<stat. silu. 5 2.84>"Parce precor cineri: fatum illud et ira nocentum
<stat. silu. 5 2.85> Parcarum crimenque dei, mortalia quisquis
<stat. silu. 5 2.86> Pectora sero uidet nec primo in limine sistit
<stat. silu. 5 2.87> Conatus scelerum atque animos infanda parantes.
<stat. silu. 5 2.88> Excidat illa dies aeuo nec postera credant
<stat. silu. 5 2.89> Saecula! Nos certe taceamus et obruta multa
<stat. silu. 5 2.90> Nocte tegi propriae patiamur crimina gentis.
<stat. silu. 5 2.91> Exegit poenas, hominum cui cura suorum,
<stat. silu. 5 2.92> Quo Pietas auctore redit terrasque reuisit,
<stat. silu. 5 2.93> Quem timet omne nefas. satis haec lacrimandaque nobis
<stat. silu. 5 2.94> Vltio. quin saeuas utinam exorare liceret
<stat. silu. 5 2.95> Eumenidas timidaeque auertere Cerberon umbrae
<stat. silu. 5 2.96> Immemoremque tuis citius dare manibus amnem."
<stat. silu. 5 2.97> Macte animo, iuuenis! sed crescunt crimina matris.
<stat. silu. 5 2.98> Nec tantum pietas, sed protinus ardua uirtus
<stat. silu. 5 2.99> Affectata tibi. nuper cum forte sodalis
<stat. silu. 5 2.100> Immeritae falso palleret crimine famae
<stat. silu. 5 2.101> Erigeretque forum succinctaque iudice multo
<stat. silu. 5 2.102> Surgeret et castum uibraret Iulia fulmen,
<stat. silu. 5 2.103> Tu, quamquam non ante forum legesque seueras
<stat. silu. 5 2.104> Passus sed tacita studiorum occultus in umbra,
<stat. silu. 5 2.105> Defensare metus aduersaque tela subisti
<stat. silu. 5 2.106> Pellere, inermis adhuc et tiro, pauentis amici.
<stat. silu. 5 2.107> Haud umquam tales aspexit Romulus annos
<stat. silu. 5 2.108> Dardaniusque senex medii bellare togata
<stat. silu. 5 2.109> Strage fori. stupuere patres temptamina tanta
<stat. silu. 5 2.110> Conatusque tuos, nec iam reus ipse timebat.
<stat. silu. 5 2.111> Par uigor et membris, promptaeque ad fortia uires
<stat. silu. 5 2.112> Sufficiunt animo atque ingentia iussa sequuntur.
<stat. silu. 5 2.113> Ipse ego te nuper Tiberino in litore uidi
<stat. silu. 5 2.114> Qua Tyrrhena uadis Laurentibus aestuat unda,
<stat. silu. 5 2.115> Tendentem cursus uexantemque ilia nuda
<stat. silu. 5 2.116> Calce ferocis equi, uultu dextraque minacem
<stat. silu. 5 2.117>(Si qua fides dictis, stupui armatumque putaui):
<stat. silu. 5 2.118> Gaetulo sic pulcher equo Troianaque quassans
<stat. silu. 5 2.119> Tela nouercales ibat uenator in agros
<stat. silu. 5 2.120> Ascanius miseramque patri flagrabat Elissam;
<stat. silu. 5 2.121> Troilus haud aliter gyro leuiore minantis
<stat. silu. 5 2.122> Eludebat equos aut quem de turribus altis
<stat. silu. 5 2.123> Arcadas Ogygio uersantem in puluere metas
<stat. silu. 5 2.124> Spectabant Tyriae non toruo lumine matres.
<stat. silu. 5 2.125> Ergo age (nam magni ducis indulgentia pulsat
<stat. silu. 5 2.126> Certaque dat uotis hilaris uestigia frater),
<stat. silu. 5 2.127> Surge animo et fortes castrorum concipe curas.
<stat. silu. 5 2.128> Monstrabunt acies Mauors Actaeaque uirgo,
<stat. silu. 5 2.129> Flectere Castor equos, umeris quatere arma Quirinus,
<stat. silu. 5 2.130> Qui tibi tam tenero permisit plaudere collo
<stat. silu. 5 2.131> Nubigenas clipeos intactaque caedibus arma.
<stat. silu. 5 2.132> Quasnam igitur terras, quem Caesaris ibis in orbem?
<stat. silu. 5 2.133> Arctoosne amnes et Rheni fracta natabis
<stat. silu. 5 2.134> Flumina, an aestiferis Libyae sudabis in aruis?
<stat. silu. 5 2.135> An iuga Pannoniae mutatoresque domorum
<stat. silu. 5 2.136> Sauromatas quaties? an te septenus habebit
<stat. silu. 5 2.137> Hister et umbroso circumflua coniuge Peuce?
<stat. silu. 5 2.138> An Solymum cinerem palmetaque capta subibis
<stat. silu. 5 2.139> Non sibi felicis siluas ponentis Idumes?
<stat. silu. 5 2.140> Quod si te magno tellus frenata parenti
<stat. silu. 5 2.141> Accipiat, quantum ferus exsultabit Araxes,
<stat. silu. 5 2.142> Quanta Caledonios attollet gloria campos,
<stat. silu. 5 2.143> Cum tibi longaeuus referet trucis incola terrae:
<stat. silu. 5 2.144>"Hic suetus dare iura parens, hoc caespite turmas
<stat. silu. 5 2.145> Affari uelut e specula, castellaque longe
<stat. silu. 5 2.146>(Aspicis?) ille dedit cinxitque haec moenia fossa;
<stat. silu. 5 2.147> Belligeris haec dona deis, haec tela dicauit
<stat. silu. 5 2.148>(Cernis adhuc titulos); hunc ipse uocantibus armis
<stat. silu. 5 2.149> Induit, hunc regi rapuit thoraca Britanno."
<stat. silu. 5 2.150> Qualiter in Teucros uictricia bella paranti
<stat. silu. 5 2.151> Ignotum Pyrrho Phoenix narrabat Achillem.
<stat. silu. 5 2.152> Felix qui uiridi fidens, Optate, iuuenta
<stat. silu. 5 2.153> Durabis quascumque uias uallumque subibis,
<stat. silu. 5 2.154> Forsan et ipse latus (sic numina principis adsint)
<stat. silu. 5 2.155> Cinctus et unanimi comes indefessus amici,
<stat. silu. 5 2.156> Quo Pylades ex more pius, quo Dardana gessit
<stat. silu. 5 2.157> Bella Menoetiades. quippe haec concordia uobis,
<stat. silu. 5 2.158> Hic amor est duretque precor! nos fortior aetas
<stat. silu. 5 2.159> Iam fugit; hinc uotis tantum precibusque iuuabo.
<stat. silu. 5 2.160> Ei mihi, sed coetus solitos si forte ciebo
<stat. silu. 5 2.161> Et mea Romulei uenient ad carmina patres,
<stat. silu. 5 2.162> Tu deeris, Crispine, mihi, cuneosque per omnes
<stat. silu. 5 2.163> Te meus absentem circumspectabit Achilles.
<stat. silu. 5 2.164> Sed uenies melior (uatum non irrita currunt
<stat. silu. 5 2.165> Omina): quique aquilas tibi nunc et castra recludit,
<stat. silu. 5 2.166> Idem omnes perferre gradus cingique superbis
<stat. silu. 5 2.167> Fascibus et patrias dabit insedisse curules.
<stat. silu. 5 2.168> Sed quis ab excelsis Troianae collibus Albae,
<stat. silu. 5 2.169> Vnde suae iuxta prospectat moenia Romae
<stat. silu. 5 2.170> Proximus ille deus, Fama uelocior intrat
<stat. silu. 5 2.171> Nuntius atque tuos implet, Crispine, penates?
<stat. silu. 5 2.172> Dicebam certe: uatum non irrita currunt
<stat. silu. 5 2.173> Auguria. en, ingens reserat tibi limen honorum
<stat. silu. 5 2.174> Caesar et Ausonii committit munia ferri.
<stat. silu. 5 2.175> Vade, puer, tantisque enixus suffice donis,
<stat. silu. 5 2.176> Felix, qui magno iam nunc sub praeside iuras
<stat. silu. 5 2.177> Cuique sacer primum tradit Germanicus ensem.
<stat. silu. 5 2.178> Non minus hoc, fortis quam si tibi panderet ipse
<stat. silu. 5 2.179> Bellipotens aquilas toruaque induceret ora
<stat. silu. 5 2.180> Casside. uade alacer maioraque disce mereri.
<stat. silu. 5 3.1> Ipse malas uires et lamentabile carmen 
<stat. silu. 5 3.2> Elysio de fonte mihi pulsumque sinistrae 
<stat. silu. 5 3.3> Da, genitor praedocte, lyrae. neque enim antra moueri 
<stat. silu. 5 3.4> Delia nec solitam fas est impellere Cirrham 
<stat. silu. 5 3.5> Te sine. Corycia quicquid modo Phoebus in umbra, 
<stat. silu. 5 3.6> Quicquid ab Ismariis monstrarat collibus Euhan, 
<stat. silu. 5 3.7> Dedidici. fugere meos Parnasia crines 
<stat. silu. 5 3.8> Vellera, funestamque hederis irrepere taxum 
<stat. silu. 5 3.9> Extimui trepidamque (nefas!) arescere laurum. 
<stat. silu. 5 3.10> Certe ego, magnanimum qui facta attollere regum 
<stat. silu. 5 3.11> Ibam altum spirans Martemque aequare canendo. 
<stat. silu. 5 3.12> Quis sterili mea corda situ, quis Apolline merso 
<stat. silu. 5 3.13> Frigida damnatae praeduxit nubila menti? 
<stat. silu. 5 3.14> Stant circum attonitae uatem et nil dulce sonantes 
<stat. silu. 5 3.15> Nec digitis nec uoce deae. dux ipsa silenti 
<stat. silu. 5 3.16> Fulta caput cithara, qualis post Orphea raptum 
<stat. silu. 5 3.17> Astitit, Hebre, tibi, cernens iam surda ferarum 
<stat. silu. 5 3.18> Agmina et immotos sublato carmine lucos. 
<stat. silu. 5 3.19> At tu seu membris emissus in ardua tendens 
<stat. silu. 5 3.20> Fulgentisque plagas rerumque elementa recenses, 
<stat. silu. 5 3.21> Quis deus, unde ignes, quae ducat semita solem, 
<stat. silu. 5 3.22> Quae minuat Phoeben quaeque integrare latentem 
<stat. silu. 5 3.23> Causa queat, notique modos extendis Arati; 
<stat. silu. 5 3.24> Seu tu Lethaei secreto in gramine campi 
<stat. silu. 5 3.25> Concilia heroum iuxta manisque beatos, 
<stat. silu. 5 3.26> Maeonium Ascraeumque senem non segnior umbra 
<stat. silu. 5 3.27> Accolis alternumque sonas et carmina misces: 
<stat. silu. 5 3.28> Da uocem magno, pater, ingeniumque dolori. 
<stat. silu. 5 3.29> Nam me ter relegens caelo terque ora retexens 
<stat. silu. 5 3.30> Luna uidet residem nullaque Heliconide tristis 
<stat. silu. 5 3.31> Solantem curas: tuus ut mihi uultibus ignis 
<stat. silu. 5 3.32> Irrubuit cineremque oculis umentibus hausi, 
<stat. silu. 5 3.33> Vilis honos studiis. uix haec in munera soluo 
<stat. silu. 5 3.34> Primum animum tacitisque situm depellere chordis 
<stat. silu. 5 3.35> Nunc etiam labente manu nec lumine sicco 
<stat. silu. 5 3.36> Ordior acclinis tumulo quo molle quiescis 
<stat. silu. 5 3.37> Iugera nostra tenens, ubi post Aeneia fata 
<stat. silu. 5 3.38> Stellatus Latiis ingessit montibus Albam 
<stat. silu. 5 3.39> Ascanius, Phrygio dum pinguis sanguine campos 
<stat. silu. 5 3.40> Odit et infaustae regnum dotale nouercae. 
<stat. silu. 5 3.41> Hic ego te (nam Sicanii non mitius halat 
<stat. silu. 5 3.42> Aura croci; dites nec si tibi rara Sabaei 
<stat. silu. 5 3.43> Cinnama, odoratas nec Arabs decerpsit aristas), 
<stat. silu. 5 3.44> Inferni cum laude laci sed carmine plango 
<stat. silu. 5 3.45> Pierio; sume et gemitus et uulnera nati 
<stat. silu. 5 3.46> Et lacrimas, rari quas umquam habuere parentes. 
<stat. silu. 5 3.47> Atque utinam fortuna mihi dare manibus aras, 
<stat. silu. 5 3.48> Par templis opus, aeriamque educere molem, 
<stat. silu. 5 3.49> Cyclopum scopulos ultra atque audacia saxa 
<stat. silu. 5 3.50> Pyramidum, et magno tumulum praetexere luco! 
<stat. silu. 5 3.51> Illic et Siculi superassem dona sepulcri 
<stat. silu. 5 3.52> Et Nemees lucum et Pelopis sollemnia trunci. 
<stat. silu. 5 3.53> Illic Oebalio non finderet aera disco 
<stat. silu. 5 3.54> Graiorum uis nuda uirum, non arua rigaret 
<stat. silu. 5 3.55> Sudor equum aut putri sonitum daret ungula fossa; 
<stat. silu. 5 3.56> Sed Phoebi simplex chorus, et frondentia uatum 
<stat. silu. 5 3.57> Praemia laudato, genitor, tibi rite ligarem. 
<stat. silu. 5 3.58> Ipse madens oculis, umbrarum animaeque sacerdos, 
<stat. silu. 5 3.59> Praecinerem gemitum, cui te nec Cerberus omni 
<stat. silu. 5 3.60> Ore nec Orpheae quirent auertere leges. 
<stat. silu. 5 3.61> Atque tibi moresque tuos et facta canentem 
<stat. silu. 5 3.62> Fors et magniloquo non posthabuisset Homero, 
<stat. silu. 5 3.63> Tenderet et toruo pietas aequare Maroni. 
<stat. silu. 5 3.64> Cur magis incessat superos et aena sororum 
<stat. silu. 5 3.65> Stamina, quae tepido genetrix super aggere nati 
<stat. silu. 5 3.66> Orba sedet, uel quae primaeui coniugis ignem 
<stat. silu. 5 3.67> Aspicit obstantesque manus turbamque tenentem 
<stat. silu. 5 3.68> Vincit in ardentem, liceat, moritura maritum? 
<stat. silu. 5 3.69> Maior et his forsan superos et Tartara pulset 
<stat. silu. 5 3.70> Inuidia: externis etiam miserabile uisu 
<stat. silu. 5 3.71> Funus eat. sed nec modo se Natura dolenti 
<stat. silu. 5 3.72> Nec Pietas iniusta dedit: mihi limine primo 
<stat. silu. 5 3.73> Fatorum et uiridi, genitor, ceu raptus ab aeuo 
<stat. silu. 5 3.74> Tartara dura subis. nec enim Marathonia uirgo 
<stat. silu. 5 3.75> Parcius exstinctum saeuorum crimine agrestum 
<stat. silu. 5 3.76> Fleuerit Icarium, Phrygia quam turre cadentem 
<stat. silu. 5 3.77> Astyanacta parens. laqueo quin illa supremos 
<stat. silu. 5 3.78> Inclusit gemitus: at te post funera magni 
<stat. silu. 5 3.79> Hectoris Haemonio pudor est seruisse marito. 
<stat. silu. 5 3.80> Non ego, quas fati certus sibi morte canora 
<stat. silu. 5 3.81> Inferias praemittit olor nec rupe quod atra 
<stat. silu. 5 3.82> Tyrrhenae uolucres nautis praedulce minantur, 
<stat. silu. 5 3.83> In patrios adhibebo rogos; non murmure trunco 
<stat. silu. 5 3.84> Quod gemit et durae queritur Philomela sorori: 
<stat. silu. 5 3.85> Nota nimis uati. quis non in funere cunctos 
<stat. silu. 5 3.86> Heliadum ramos lacrimosaque germina dixit 
<stat. silu. 5 3.87> Et Phrygium silicem, atque ausum contraria Phoebo 
<stat. silu. 5 3.88> Carmina nec fida gauisam Pallada buxo? 
<stat. silu. 5 3.89> Te Pietas oblita uirum reuocataque caelo 
<stat. silu. 5 3.90> Iustitia et gemina plangat Facundia lingua 
<stat. silu. 5 3.91> Et Pallas doctique cohors Heliconia Phoebi; 
<stat. silu. 5 3.92> Quis labor Aonios seno pede ducere cantus 
<stat. silu. 5 3.93> Et quibus Arcadia carmen testudine mensis 
<stat. silu. 5 3.94>*cydalibem* nomenque fuit, quosque orbe sub omni 
<stat. silu. 5 3.95> Ardua septena numerat Sapientia fama, 
<stat. silu. 5 3.96> Qui furias regumque domos auersaque caelo 
<stat. silu. 5 3.97> Sidera terrifico super intonuere cothurno, 
<stat. silu. 5 3.98> Et quis lasciua uires tenuare Thalia 
<stat. silu. 5 3.99> Dulce uel heroos gressu truncare tenores. 
<stat. silu. 5 3.100> Omnia namque animo complexus et omnibus usus 
<stat. silu. 5 3.101> Qua fandi uis lata patet, siue orsa libebat 
<stat. silu. 5 3.102> Aoniis uincire modis seu uoce soluta 
<stat. silu. 5 3.103> Spargere et effreno nimbos aequare profatu. 
<stat. silu. 5 3.104> Exsere semirutos subito de puluere uultus, 
<stat. silu. 5 3.105> Parthenope, crinemque afflato monte sepultum 
<stat. silu. 5 3.106> Pone super tumulos et magni funus alumni, 
<stat. silu. 5 3.107> Quo non Munychiae quicquam praestantius arces 
<stat. silu. 5 3.108> Doctaque Cyrene Sparteue animosa creauit. 
<stat. silu. 5 3.109> Si tu stirpe uacans famaeque obscura iaceres 
<stat. silu. 5 3.110> Nil gentile tenens, illo te ciue probabas 
<stat. silu. 5 3.111> Graiam atque Euboico maiorum sanguine duci. 
<stat. silu. 5 3.112> Ille tuis totiens praestabat tempora sertis 
<stat. silu. 5 3.113> Cum stata laudato caneret quinquennia uersu 
<stat. silu. 5 3.114> Ora supergressus Pylii senis oraque regis 
<stat. silu. 5 3.115> Dulichii speciemque comam subnexus utroque. 
<stat. silu. 5 3.116> Non tibi deformes obscuri sanguinis ortus 
<stat. silu. 5 3.117> Nec sine luce genus, quamquam fortuna parentum 
<stat. silu. 5 3.118> Artior expensis. etenim te diuite ritu 
<stat. silu. 5 3.119> Ponere purpureos Infantia legit amictus 
<stat. silu. 5 3.120> Stirpis honore datos et nobile pectoris aurum. 
<stat. silu. 5 3.121> Protinus exorto dextrum risere sorores 
<stat. silu. 5 3.122> Aonides, puerique chelyn summisit et ora 
<stat. silu. 5 3.123> Imbuit amne sacro iam tum mihi blandus Apollo. 
<stat. silu. 5 3.124> Nec simplex patriae decus, et natalis origo 
<stat. silu. 5 3.125> Pendet et ambiguo geminae certamine terrae. 
<stat. silu. 5 3.126> Te de gente suum Latiis ascita colonis 
<stat. silu. 5 3.127> Graia refert Hyele, Troius(==TROJJUS) qua puppe magister 
<stat. silu. 5 3.128> Excidit et mediis miser euigilauit in undis; 
<stat. silu. 5 3.129> Maior at inde suum longo probat ordine uitae 
<stat. silu. 5 3.130> Maeoniden aliaeque aliis natalibus urbes 
<stat. silu. 5 3.131> Diripiunt cunctaeque probant; non omnibus ille 
<stat. silu. 5 3.132> Verus, alit uictos immanis gloria falsi. 
<stat. silu. 5 3.133> Atque ibi dum profers annos uitamque salutas, 
<stat. silu. 5 3.134> Protinus ad patrii raperis certamina lustri 
<stat. silu. 5 3.135> Vix implenda uiris, laudum festinus et audax 
<stat. silu. 5 3.136> Ingenii. stupuit primaeua ad carmina plebes 
<stat. silu. 5 3.137> Euboica et natis te monstrauere parentes. 
<stat. silu. 5 3.138> Inde frequens pugnae nulloque ingloria sacro 
<stat. silu. 5 3.139> Vox tua: non totiens uictorem Castora gyro 
<stat. silu. 5 3.140> Nec fratrem caestu uirides coluere Therapnae. 
<stat. silu. 5 3.141> Sin pronum uicisse domi, quid Achaea mereri 
<stat. silu. 5 3.142> Praemia, nunc ramis Phoebi, nunc gramine Lernae, 
<stat. silu. 5 3.143> Nunc Athamantea protectum tempora pinu, 
<stat. silu. 5 3.144> Cum totiens lassata tamen nusquam auia frondes 
<stat. silu. 5 3.145> Abstulit aut alium tetigit Victoria crinem? 
<stat. silu. 5 3.146> Hinc tibi uota patrum credi generosaque pubes 
<stat. silu. 5 3.147> Te monitore regi, mores et facta priorum 
<stat. silu. 5 3.148> Discere, quis casus Troiae, quam tardus Vlixes, 
<stat. silu. 5 3.149> Quantus equum pugnasque uirum decurrere uersu 
<stat. silu. 5 3.150> Maeonides quantumque pios ditarit agrestes 
<stat. silu. 5 3.151> Ascraeus Siculusque senex, qua lege recurrat 
<stat. silu. 5 3.152> Pindaricae uox flexa lyrae uolucrumque precator 
<stat. silu. 5 3.153> Ibycus et tetricis Alcman cantatus Amyclis 
<stat. silu. 5 3.154> Stesichorusque ferox saltusque ingressa uiriles 
<stat. silu. 5 3.155> Non formidata temeraria Chalcide Sappho, 
<stat. silu. 5 3.156> Quosque alios dignata chelys. tu pandere doctus 
<stat. silu. 5 3.157> Carmina Battiadae latebrasque Lycophronis atri 
<stat. silu. 5 3.158> Sophronaque implicitum tenuisque arcana Corinnae. 
<stat. silu. 5 3.159> Sed quid parua loquor? tu par adsuetus Homero 
<stat. silu. 5 3.160> Ferre iugum senosque pedes aequare solutis 
<stat. silu. 5 3.161> Versibus et numquam passu breuiore relinqui. 
<stat. silu. 5 3.162> Quid mirum, patria si te petiere relicta 
<stat. silu. 5 3.163> Quos Lucanus ager, rigidi quos iugera Dauni, 
<stat. silu. 5 3.164> Quos Veneri plorata domus neglectaque tellus 
<stat. silu. 5 3.165> Alcidae, uel quos e uertice Surrentino 
<stat. silu. 5 3.166> Mittit Tyrrheni speculatrix uirgo profundi, 
<stat. silu. 5 3.167> Quos propiore sinu lituo remoque notatus 
<stat. silu. 5 3.168> Collis et Ausonii pridem laris hospita Cyme 
<stat. silu. 5 3.169> Quosque Dicarchei portus Baianaque mittunt 
<stat. silu. 5 3.170> Litora, qua mediis alte permissus anhelat 
<stat. silu. 5 3.171> Ignis aquis et operta domos incendia seruant? 
<stat. silu. 5 3.172> Sic ad Auernales scopulos et opaca Sibyllae 
<stat. silu. 5 3.173> Antra rogaturae ueniebant undique gentes; 
<stat. silu. 5 3.174> Illa minas diuum Parcarumque acta canebat 
<stat. silu. 5 3.175> Quamuis decepto uates non irrita Phoebo. 
<stat. silu. 5 3.176> Mox et Romuleam stirpem proceresque futuros 
<stat. silu. 5 3.177> Instruis inque patrum uestigia ducere perstas. 
<stat. silu. 5 3.178> Sub te Dardanius facis explorator opertae, 
<stat. silu. 5 3.179> Qui Diomedei celat penetralia furti, 
<stat. silu. 5 3.180> Creuit et inde sacrum didicit puer; arma probator 
<stat. silu. 5 3.181> Monstrasti Saliis praesagumque aethera certis 
<stat. silu. 5 3.182> Auguribus; cui Chalcidicum fas uoluere(==VOLVERE) carmen, 
<stat. silu. 5 3.183> Cur Phrygii lateat coma flaminis, et tua multum 
<stat. silu. 5 3.184> Verbera succincti formidauere Luperci. 
<stat. silu. 5 3.185> Et nunc ex illo forsan grege gentibus alter 
<stat. silu. 5 3.186> Iura dat Eois, alter compescit Hiberas, 
<stat. silu. 5 3.187> Alter Achaemenium secludit Zeugmate Persen, 
<stat. silu. 5 3.188> Hi dites Asiae populos, hi Pontica frenant, 
<stat. silu. 5 3.189> Hi fora pacificis emendant fascibus, illi 
<stat. silu. 5 3.190> Castra pia statione tenent: tu laudis origo. 
<stat. silu. 5 3.191> Non tibi certassent iuuenilia fingere corda 
<stat. silu. 5 3.192> Nestor et indomiti Phoenix moderator alumni 
<stat. silu. 5 3.193> Quique tubas acres lituosque audire uolentem 
<stat. silu. 5 3.194> Aeaciden alio frangebat carmine Chiron. 
<stat. silu. 5 3.195> Talia dum celebras, subitam ciuilis Erinys 
<stat. silu. 5 3.196> Tarpeio de monte facem Phlegraeaque mouit 
<stat. silu. 5 3.197> Proelia. sacrilegis lucent Capitolia taedis, 
<stat. silu. 5 3.198> Et Senonum furias Latiae sumpsere cohortes. 
<stat. silu. 5 3.199> Vix requies flammae necdum rogus ille deorum 
<stat. silu. 5 3.200> Siderat, excisis cum tu solacia templis 
<stat. silu. 5 3.201> Impiger et multum facibus uelocior ipsis 
<stat. silu. 5 3.202> Concinis ore pio captiuaque fulmina defles. 
<stat. silu. 5 3.203> Mirantur Latii proceres ultorque deorum 
<stat. silu. 5 3.204> Caesar, et e medio diuum pater annuit igni. 
<stat. silu. 5 3.205> Iamque et flere pio Vesuuina incendia cantu 
<stat. silu. 5 3.206> Mens erat et gemitum patriis impendere damnis, 
<stat. silu. 5 3.207> Cum pater exemptum terris ad sidera montem 
<stat. silu. 5 3.208> Sustulit et late miseras deiecit in urbes. 
<stat. silu. 5 3.209> Me quoque uocales lucos Boeotaque tempe 
<stat. silu. 5 3.210> Pulsantem, cum stirpe tua descendere dixi, 
<stat. silu. 5 3.211> Admisere deae; nec enim mihi sidera tantum 
<stat. silu. 5 3.212> Aequoraque et terras, quae mos debere parenti, 
<stat. silu. 5 3.213> Sed decus hoc quodcumque lyrae primusque dedisti 
<stat. silu. 5 3.214> Non uulgare loqui et famam sperare sepulcro. 
<stat. silu. 5 3.215> Qualis eras, Latios quotiens ego carmine patres 
<stat. silu. 5 3.216> Mulcerem felixque tui spectator adesses 
<stat. silu. 5 3.217> Muneris! heu quali confusus gaudia fletu 
<stat. silu. 5 3.218> Vota piosque metus inter laetumque pudorem! 
<stat. silu. 5 3.219> Quam tuus ille dies, quam non mihi gloria maior! 
<stat. silu. 5 3.220> Talis Olympiaca iuuenem cum spectat harena 
<stat. silu. 5 3.221> Qui genuit, plus ipse ferit, plus corde sub alto 
<stat. silu. 5 3.222> Caeditur; attendunt cunei, spectatur Achaeis 
<stat. silu. 5 3.223> Ille magis, crebro dum lumina pulueris haustu 
<stat. silu. 5 3.224> Obruit et prensa uouet exspirare corona. 
<stat. silu. 5 3.225> Ei mihi quod tantum patrias ego uertice frondes 
<stat. silu. 5 3.226> Solaque Chalcidicae Cerealia dona coronae 
<stat. silu. 5 3.227> Te sub teste tuli! qualem te Dardanus Albae 
<stat. silu. 5 3.228> Vix cepisset ager, si per me serta tulisses 
<stat. silu. 5 3.229> Caesarea donata manu! quod subdere robur 
<stat. silu. 5 3.230> Illa dies, quantum potuit dempsisse senectae! 
<stat. silu. 5 3.231> Nam quod me mixta quercus non pressit oliua 
<stat. silu. 5 3.232> Et fugit speratus honos, quam dulce parentis 
<stat. silu. 5 3.233> Inuida Tarpei caneres! te nostra magistro 
<stat. silu. 5 3.234> Thebais urguebat priscorum exordia uatum; 
<stat. silu. 5 3.235> Tu cantus stimulare meos, tu pandere facta 
<stat. silu. 5 3.236> Heroum bellique modos positusque locorum 
<stat. silu. 5 3.237> Monstrabas. Labat incerto mihi limite cursus 
<stat. silu. 5 3.238> Te sine, et orbatae caligant uela carinae. 
<stat. silu. 5 3.239> Nec solum larga memet pietate fouebas: 
<stat. silu. 5 3.240> Talis et in thalamos. una tibi cognita taeda 
<stat. silu. 5 3.241> Conubia, unus amor. certe seiungere matrem 
<stat. silu. 5 3.242> Iam gelidis nequeo bustis; te sentit habetque, 
<stat. silu. 5 3.243> Te uidet et tumulos ortuque obituque salutat, 
<stat. silu. 5 3.244> Vt Pharios aliae ficta pietate dolores 
<stat. silu. 5 3.245> Mygdoniosque colunt et non sua funera plorant. 
<stat. silu. 5 3.246> Quid referam expositos seruato pondere mores? 
<stat. silu. 5 3.247> Quae pietas, quam uile lucrum, quae cura pudoris, 
<stat. silu. 5 3.248> Quantus amor recti! rursusque, ubi dulce remitti, 
<stat. silu. 5 3.249> Gratia quae dictis! animo quam nulla senectus! 
<stat. silu. 5 3.250> His tibi pro meritis famam laudesque benignas 
<stat. silu. 5 3.251> Iudex cura deum nulloque e uulnere tristem 
<stat. silu. 5 3.252> Concessit. raperis, genitor, non indigus aeui, 
<stat. silu. 5 3.253> Non nimius, trinisque decem quinquennia lustris 
<stat. silu. 5 3.254> Iuncta ferens. sed me pietas numerare dolorque 
<stat. silu. 5 3.255> Non sinit, o Pylias aeui transcendere metas 
<stat. silu. 5 3.256> Et Teucros aequare senes, o digne uidere 
<stat. silu. 5 3.257> Me similem! sed nec leti tibi ianua tristis: 
<stat. silu. 5 3.258> Quippe leues causae, nec segnis labe senili 
<stat. silu. 5 3.259> Exitus instanti praemisit membra sepulcro, 
<stat. silu. 5 3.260> Sed te torpor iners et mors imitata quietem 
<stat. silu. 5 3.261> Explicuit falsoque tulit sub Tartara somno. 
<stat. silu. 5 3.262> Quos ego tunc gemitus (comitum manus anxia uidit, 
<stat. silu. 5 3.263> Vidit et exemplum genetrix gauisaque nouit), 
<stat. silu. 5 3.264> Quae lamenta tuli! ueniam concedite, manes, 
<stat. silu. 5 3.265> Fas dixisse, pater: non tu mihi plura dedisses. 
<stat. silu. 5 3.266> Felix ille patrem uacuis circumdedit ulnis; 
<stat. silu. 5 3.267> Vellet et Elysia quamuis in sede locatum 
<stat. silu. 5 3.268> Abripere et Danaas iterum portare per umbras, 
<stat. silu. 5 3.269> Temptantem et uiuos molitum in Tartara gressus 
<stat. silu. 5 3.270> Detulit infernae uates longaeua Dianae; 
<stat. silu. 5 3.271> Si chelyn Odrysiam pigro transmisit Auerno 
<stat. silu. 5 3.272> Causa minor, si Thessalicis Admetus in oris, 
<stat. silu. 5 3.273> Si lux una retro Phylaceida rettulit umbram, 
<stat. silu. 5 3.274> Cur nihil exoret, genitor, chelys aut tua manes 
<stat. silu. 5 3.275> Aut mea? Fas mihi sic patrios contingere uultus, 
<stat. silu. 5 3.276> Fas iunxisse manus, et lex quaecumque sequatur. 
<stat. silu. 5 3.277> At uos, umbrarum reges Aetnaeaque Iuno, 
<stat. silu. 5 3.278> Si laudanda precor, taedas auferte comasque 
<stat. silu. 5 3.279> Eumenidum; nullo sonet asper ianitor ore, 
<stat. silu. 5 3.280> Centauros Hydraeque greges Scyllaeaque monstra 
<stat. silu. 5 3.281> Auersae celent ualles, umbramque senilem 
<stat. silu. 5 3.282> Inuitet ripis, discussa plebe, supremus 
<stat. silu. 5 3.283> Vector et in media componat molliter alga. 
<stat. silu. 5 3.284> Ite, pii manes Graiumque examina uatum, 
<stat. silu. 5 3.285> Illustremque animam Lethaeis spargite sertis 
<stat. silu. 5 3.286> Et monstrate nemus, quo nulla irrumpit Erinys, 
<stat. silu. 5 3.287> In quo falsa dies caeloque simillimus aer. 
<stat. silu. 5 3.288> Inde tamen uenias melior qua porta malignum 
<stat. silu. 5 3.289> Cornea uincit ebur, somnique in imagine monstra, 
<stat. silu. 5 3.290> Quae solitus. sic sacra Numae ritusque colendos 
<stat. silu. 5 3.291> Mitis Aricino dictabat Nympha sub antro, 
<stat. silu. 5 3.292> Scipio sic plenos Latio Ioue ducere somnos 
<stat. silu. 5 3.293> Creditur Ausoniis, sic non sine Apolline Sylla. 
<stat. silu. 5 4.1> Crimine quo merui, iuuenis placidissime diuum,
<stat. silu. 5 4.2> Quoue errore miser, donis ut solus egerem,
<stat. silu. 5 4.3> Somne, tuis? tacet omne pecus uolucresque feraeque
<stat. silu. 5 4.4> Et simulant fessos curuata cacumina somnos,
<stat. silu. 5 4.5> Nec trucibus fluuiis idem sonus; occidit horror
<stat. silu. 5 4.6> Aequoris, et terris maria acclinata quiescunt.
<stat. silu. 5 4.7> Septima iam rediens Phoebe mihi respicit aegras
<stat. silu. 5 4.8> Stare genas; totidem Oetaeae Paphiaeque reuisunt
<stat. silu. 5 4.9> Lampades et totiens nostros Tithonia questus
<stat. silu. 5 4.10> Praeterit et gelido spargit miserata flagello.
<stat. silu. 5 4.11> Vnde ego sufficiam? non si mihi lumina mille,
<stat. silu. 5 4.12> Quae sacer alterna tantum statione tenebat
<stat. silu. 5 4.13> Argus et haud umquam uigilabat corpore toto.
<stat. silu. 5 4.14> At nunc, heu! si aliquis longa sub nocte puellae
<stat. silu. 5 4.15> Bracchia nexa tenens ultro te, Somne, repellit,
<stat. silu. 5 4.16> Inde ueni, nec te totas infundere pennas
<stat. silu. 5 4.17> Luminibus compello meis (hoc turba precetur
<stat. silu. 5 4.18> Laetior): extremo me tange cacumine uirgae,
<stat. silu. 5 4.19> Sufficit, aut leuiter suspenso poplite transi.
<stat. silu. 5 5.1> Me miserum! neque enim uerbis sollemnibus ulla
<stat. silu. 5 5.2> Incipiam nec Castaliae uocalibus undis
<stat. silu. 5 5.3> Inuisus Phoeboque grauis. quae uestra, sorores,
<stat. silu. 5 5.4> Orgia, Pieriae, quas incestauimus aras?
<stat. silu. 5 5.5> Dicite, post poenam liceat commissa fateri.
<stat. silu. 5 5.6> Numquid inaccesso posui uestigia luco?
<stat. silu. 5 5.7> Num uetito de fonte bibi? quae culpa, quis error,
<stat. silu. 5 5.8> Quem luimus tantis? morientibus ecce lacertis
<stat. silu. 5 5.9> Viscera nostra tenens animamque auellitur infans,
<stat. silu. 5 5.10> Non de stirpe quidem nec qui mea nomina ferret
<stat. silu. 5 5.11> Oraque; non fueram genitor, sed cernite fletus
<stat. silu. 5 5.12> Liuentesque genas et credite planctibus orbi:
<stat. silu. 5 5.13> Orbus ego. huc patres et aperto pectore matres
<stat. silu. 5 5.14> Conueniant; cineremque oculis et crimina ferte!
<stat. silu. 5 5.15> Si qua sub uberibus plenis ad funera natos
<stat. silu. 5 5.16> Ipsa gradu labente tulit madidumque cecidit
<stat. silu. 5 5.17> Pectus et ardentes restinxit lacte papillas;
<stat. silu. 5 5.18> Quisquis adhuc tenerae signatum flore iuuentae
<stat. silu. 5 5.19> Immersit cineri iuuenem primaque iacentis
<stat. silu. 5 5.20> Serpere crudelis uidit lanugine flammas,
<stat. silu. 5 5.21> Adsit et alterno mecum clamore fatiscat:
<stat. silu. 5 5.22> Vincetur lacrimis, et te, Natura, pudebit.
<stat. silu. 5 5.23> Tanta mihi feritas, tanta est insania luctus.
<stat. silu. 5 5.24> Hoc quoque dum meditor, ter dena luce peracta,
<stat. silu. 5 5.25> Acclinis tumulo et planctus in carmina uerto
<stat. silu. 5 5.26> Discordesque modos et singultantia uerba
<stat. silu. 5 5.27> Molior, orsa lyrae uis est atque ira tacendi
<stat. silu. 5 5.28> Impatiens, sed nec solitae mihi uertice laurus
<stat. silu. 5 5.29> Nec fronti uittatus honos. en taxea marcet
<stat. silu. 5 5.30> Silua comis, hilaresque hederas plorata cupressus
<stat. silu. 5 5.31> Excludit ramis; nec eburno pollice chordas
<stat. silu. 5 5.32> Pulso, sed incertam digitis errantibus amens
<stat. silu. 5 5.33> Scindo chelyn. iuuat, heu!, iuuat illaudabile carmen
<stat. silu. 5 5.34> Fundere et incompte miserum laudare dolorem.
<stat. silu. 5 5.35> Sic merui? sic me cantuque habituque nefastum
<stat. silu. 5 5.36> Aspiciant superi? pudeat Thebasque nouumque
<stat. silu. 5 5.37> Aeaciden: nil iam placidum manabit ab ore.
<stat. silu. 5 5.38> Ille ego qui (quotiens!) blande matrumque patrumque
<stat. silu. 5 5.39> Vulnera, qui uiduos potui mulcere dolores,
<stat. silu. 5 5.40> Ille ego lugentum mitis solator, acerbis
<stat. silu. 5 5.41> Auditus tumulis et descendentibus umbris,
<stat. silu. 5 5.42> Deficio medicasque manus fomentaque quaero
<stat. silu. 5 5.43> Vulneribus, sed si ulla, meis. nunc tempus, amici,
<stat. silu. 5 5.44> Quorum ego manantes oculos et saucia tersi
<stat. silu. 5 5.45> Pectora: reddite opem, saeuas exsoluite gratis.
<stat. silu. 5 5.46> Nimirum cum uestra domus ego funera maestus
<stat. silu. 5 5.47> Increpitans: "qui damna doles aliena, repone
<stat. silu. 5 5.48> Infelix lacrimas et tristia carmina serua."
<stat. silu. 5 5.49> Verum erat: absumptae uires et copia fandi
<stat. silu. 5 5.50> Nulla mihi, dignumque nihil mens fulmine tanto
<stat. silu. 5 5.51> Repperit: inferior uox omnis et omnia sordent
<stat. silu. 5 5.52> Verba. ignosce, puer: tu me caligine mersum
<stat. silu. 5 5.53> Obruis. a! durus, uiso si uulnere carae
<stat. silu. 5 5.54> Coniugis inuenit caneret quod Thracius Orpheus
<stat. silu. 5 5.55> Dulce sibi, si busta Lini complexus Apollo
<stat. silu. 5 5.56> Non tacuit. nimius fortasse auidusque doloris
<stat. silu. 5 5.57> Dicor et in lacrimis iustum excessisse pudorem!
<stat. silu. 5 5.58> Quisnam autem gemitus lamentaque nostra rependis?
<stat. silu. 5 5.59> O nimium felix, nimium crudelis et expers
<stat. silu. 5 5.60> Imperii, Fortuna, tui, qui dicere legem
<stat. silu. 5 5.61> Fletibus aut fines audet censere dolendi!
<stat. silu. 5 5.62> Incitat, heu!, planctus; potius fugientia ripas
<stat. silu. 5 5.63> Flumina detineas rapidis aut ignibus obstes,
<stat. silu. 5 5.64> Quam miseros lugere uetes. tamen ille seuerus,
<stat. silu. 5 5.65> Quisquis is est, nostrae cognoscat uulnera causae.
<stat. silu. 5 5.66> Non ego mercatus Pharia de puppe loquaces
<stat. silu. 5 5.67> Delicias doctumque sui conuicia Nili
<stat. silu. 5 5.68> Infantem, lingua nimium salibusque proteruum,
<stat. silu. 5 5.69> Dilexi: meus ille, meus. tellure cadentem
<stat. silu. 5 5.70> Excepi atque unctum genitali carmine foui
<stat. silu. 5 5.71> Poscentemque nouas tremulis ululatibus auras
<stat. silu. 5 5.72> Inserui uitae. quid plus tribuere parentes?
<stat. silu. 5 5.73> Quin alios ortus libertatemque sub ipsis
<stat. silu. 5 5.74> Vberibus tibi, parue, dedi cum munera nostra
<stat. silu. 5 5.75> Ridebas ingratus adhuc. properauerit ille,
<stat. silu. 5 5.76> Sed merito properabat, amor, ne perderet ullum
<stat. silu. 5 5.77> Libertas tam parua diem. nonne horridus ipsos
<stat. silu. 5 5.78> Inuidia superos iniustaque Tartara pulsem?
<stat. silu. 5 5.79> Nonne gemam te, care puer? quo sospite natos
<stat. silu. 5 5.80> Non cupii, primo gemitum qui protinus ortu
<stat. silu. 5 5.81> Implicuit fixitque mihi, cui uerba sonosque
<stat. silu. 5 5.82> Monstraui questusque et uulnera caeca resoluens,
<stat. silu. 5 5.83> Reptantemque solo demissus ad oscula nostra
<stat. silu. 5 5.84> Erexi, blandoque sinu iam iamque cadentes
<stat. silu. 5 5.85> Exsopire genas dulcesque accersere somnos.
<stat. silu. 5 5.86> Cui nomen uox prima meum ludusque tenello
<stat. silu. 5 5.87> Risus, et a nostro ueniebant gaudia uultu.
