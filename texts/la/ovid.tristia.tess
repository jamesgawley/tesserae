<ovid. trist. 1 1.1> Parue (nec inuideo) sine me, liber, ibis in urbem:
<ovid. trist. 1 1.2> Ei mihi, quod domino non licet ire tuo!
<ovid. trist. 1 1.3> Vade, sed incultus, qualem decet exulis esse:
<ovid. trist. 1 1.4> Infelix habitum temporis huius habe.
<ovid. trist. 1 1.5> Nec te purpureo uelent uaccinia fuco:
<ovid. trist. 1 1.6> Non est conueniens luctibus ille color:
<ovid. trist. 1 1.7> Nec titulus minio, nec cedro charta notetur,
<ovid. trist. 1 1.8> Candida nec nigra cornua fronte geras.
<ovid. trist. 1 1.9> Felices ornent haec instrumenta libellos:
<ovid. trist. 1 1.10> Fortunae memorem te decet esse meae.
<ovid. trist. 1 1.11> Nec fragili geminae poliantur pumice frontes,
<ovid. trist. 1 1.12> Hirsutus sparsis ut uideare comis.
<ovid. trist. 1 1.13> Neue liturarum pudeat. Qui uiderit illas,
<ovid. trist. 1 1.14> De lacrimis factas sentiat esse meis.
<ovid. trist. 1 1.15> Vade, liber, uerbisque meis loca grata saluta:
<ovid. trist. 1 1.16> Contingam certe quo licet illa pede.
<ovid. trist. 1 1.17> Siquis, ut in populo, nostri non immemor illi,
<ovid. trist. 1 1.18> Siquis, qui, quid agam, forte requirat, erit:
<ovid. trist. 1 1.19> Viuere me dices, saluum tamen esse negabis:
<ovid. trist. 1 1.20> Id quoque, quod uiuam, munus habere dei.
<ovid. trist. 1 1.21> Atque ita tu tacitus (quaerenti plura legendum)
<ovid. trist. 1 1.22> Ne, quae non opus est, forte loquare, caue.
<ovid. trist. 1 1.23> Protinus admonitus repetet mea crimina lector,
<ovid. trist. 1 1.24> Et peragar populi publicus ore reus.
<ovid. trist. 1 1.25> Tu caue defendas, quamuis mordebere dictis:
<ovid. trist. 1 1.26> Causa patrocinio non bona maior erit.
<ovid. trist. 1 1.27> Inuenies aliquem, qui me suspiret ademptum,
<ovid. trist. 1 1.28> Carmina nec siccis perlegat ista genis,
<ovid. trist. 1 1.29> Et tacitus secum, ne quis malus audiat, optet,
<ovid. trist. 1 1.30> Sit mea lenito Caesare poena leuis:
<ovid. trist. 1 1.31> Nos quoque, quisquis erit, ne sit miser ille, precantur,
<ovid. trist. 1 1.32> Placatos miseris qui uolet esse deos;
<ovid. trist. 1 1.33> Quaeque uolet, rata sint, ablataque principis ira
<ovid. trist. 1 1.34> Sedibus in patriis det mihi posse mori.
<ovid. trist. 1 1.35> Vt peragas mandata, liber, culpabere forsan
<ovid. trist. 1 1.36> Ingeniique minor laude ferere mei.
<ovid. trist. 1 1.37> Iudicis officium est ut res, ita tempora rerum
<ovid. trist. 1 1.38> Quaerere. quaesito tempore tutus eris.
<ovid. trist. 1 1.39> Carmina proueniunt animo deducta sereno:
<ovid. trist. 1 1.40> Nubila sunt subitis tempora nostra malis.
<ovid. trist. 1 1.41> Carmina secessum scribentis et otia quaerunt:
<ovid. trist. 1 1.42> Me mare, me uenti, me fera iactat hiems.
<ovid. trist. 1 1.43> Carminibus metus omnis obest: ego perditus ensem
<ovid. trist. 1 1.44> Haesurum iugulo iam puto iamque meo.
<ovid. trist. 1 1.45> Haec quoque quod facio, iudex mirabitur aequus,
<ovid. trist. 1 1.46> Scriptaque cum uenia qualiacumque leget.
<ovid. trist. 1 1.47> Da mihi Maeoniden et tot circumspice casus,
<ovid. trist. 1 1.48> Ingenium tantis excidet omne malis.
<ovid. trist. 1 1.49> Denique securus famae, liber, ire memento,
<ovid. trist. 1 1.50> Nec tibi sit lecto displicuisse pudor.
<ovid. trist. 1 1.51> Non ita se nobis praebet Fortuna secundam
<ovid. trist. 1 1.52> Vt tibi sit ratio laudis habenda tuae.
<ovid. trist. 1 1.53> Donec eram sospes, tituli tangebar amore,
<ovid. trist. 1 1.54> Quaerendique mihi nominis ardor erat.
<ovid. trist. 1 1.55> Carmina nunc si non studiumque, quod offuit, odi,
<ovid. trist. 1 1.56> Sit satis. ingenio sic fuga parta meo.
<ovid. trist. 1 1.57> Tu tamen i pro me, tu, cui licet, aspice Romam:
<ovid. trist. 1 1.58> Di facerent, possem nunc meus esse liber.
<ovid. trist. 1 1.59> Nec te, quod uenias magnam peregrinus in urbem,
<ovid. trist. 1 1.60> Ignotum populo posse uenire puta.
<ovid. trist. 1 1.61> Vt titulo careas, ipso noscere colore:
<ovid. trist. 1 1.62> Dissimulare uelis, te liquet esse meum.
<ovid. trist. 1 1.63> Clam tamen intrato, ne te mea carmina laedant:
<ovid. trist. 1 1.64> Non sunt ut quondam plena fauoris erant.
<ovid. trist. 1 1.65> Siquis erit, qui te, quia sis meus, esse legendum
<ovid. trist. 1 1.66> Non putet, e gremio reiciatque suo,
<ovid. trist. 1 1.67>"Inspice" dic "titulum. non sum praeceptor amoris;
<ovid. trist. 1 1.68> Quas meruit, poenas iam dedit illud opus."
<ovid. trist. 1 1.69> Forsitan expectes, an in alta Palatia missum
<ovid. trist. 1 1.70> Scandere te iubeam Caesareamque domum.
<ovid. trist. 1 1.71> Ignoscant augusta mihi loca dique locorum.
<ovid. trist. 1 1.72> Venit in hoc illa fulmen ab arce caput.
<ovid. trist. 1 1.73> Esse quidem memini mitissima sedibus illis
<ovid. trist. 1 1.74> Numina; sed timeo qui nocuere deos.
<ovid. trist. 1 1.75> Terretur minimo pennae stridore columba,
<ovid. trist. 1 1.76> Vnguibus, accipiter, saucia facta tuis.
<ovid. trist. 1 1.77> Nec procul a stabulis audet discedere, siqua
<ovid. trist. 1 1.78> Excussa est auidi dentibus agna lupi.
<ovid. trist. 1 1.79> Vitaret caelum Phaethon, si uiueret, et quos
<ovid. trist. 1 1.80> Optarat stulte, tangere nollet equos.
<ovid. trist. 1 1.81> Me quoque, quae sensi, fateor Iouis arma timere:
<ovid. trist. 1 1.82> Me reor infesto, cum tonat, igne peti.
<ovid. trist. 1 1.83> Quicumque Argolica de classe Capherea fugit,
<ovid. trist. 1 1.84> Semper ab Euboicis uela retorquet aquis.
<ovid. trist. 1 1.85> Et mea cumba semel uasta percussa procella
<ovid. trist. 1 1.86> Illum, quo laesa est, horret adire locum.
<ovid. trist. 1 1.87> Ergo caue, liber, et timida circumspice mente,
<ovid. trist. 1 1.88> Vt satis a media sit tibi plebe legi.
<ovid. trist. 1 1.89> Dum petit infirmis nimium sublimia pennis
<ovid. trist. 1 1.90> Icarus, aequoreis nomina fecit aquis.
<ovid. trist. 1 1.91> Difficile est tamen hinc, remis utaris an aura,
<ovid. trist. 1 1.92> Dicere. consilium resque locusque dabunt.
<ovid. trist. 1 1.93> Si poteris uacuo tradi, si cuncta uidebis
<ovid. trist. 1 1.94> Mitia, si uires fregerit ira suas:
<ovid. trist. 1 1.95> Siquis erit, qui te dubitantem et adire timentem
<ovid. trist. 1 1.96> Tradat, et ante tamen pauca loquatur, adi.
<ovid. trist. 1 1.97> Luce bona dominoque tuo felicior ipso
<ovid. trist. 1 1.98> Peruenias illuc et mala nostra leues.
<ovid. trist. 1 1.99> Namque ea uel nemo, uel qui mihi uulnera fecit
<ovid. trist. 1 1.100> Solus Achilleo tollere more potest.
<ovid. trist. 1 1.101> Tantum ne noceas, dum uis prodesse, uideto.
<ovid. trist. 1 1.102> Nam spes est animi nostra timore minor:
<ovid. trist. 1 1.103> Quaeque quiescebat, ne mota resaeuiat ira,
<ovid. trist. 1 1.104> Et poenae tu sis altera causa, caue.
<ovid. trist. 1 1.105> Cum tamen in nostrum fueris penetrale receptus,
<ovid. trist. 1 1.106> Contigerisque tuam, scrinia curua, domum:
<ovid. trist. 1 1.107> Aspicies illic positos ex ordine fratres,
<ovid. trist. 1 1.108> Quos studium cunctos euigilauit idem.
<ovid. trist. 1 1.109> Cetera turba palam titulos ostendet apertos,
<ovid. trist. 1 1.110> Et sua detecta nomina fronte geret;
<ovid. trist. 1 1.111> Tres procul obscura latitantes parte uidebis:
<ovid. trist. 1 1.112> Hi quia, quod nemo nescit, amare docent,
<ovid. trist. 1 1.113> Hos tu uel fugias, uel, si satis oris habebis,
<ovid. trist. 1 1.114> Oedipodas facito Telegonosque uoces.
<ovid. trist. 1 1.115> Deque tribus, moneo, si qua est tibi cura parentis,
<ovid. trist. 1 1.116> Ne quemquam, quamuis ipse docebit, ames.
<ovid. trist. 1 1.117> Sunt quoque mutatae, ter quinque uolumina, formae,
<ovid. trist. 1 1.118> Nuper ab exequiis carmina rapta meis.
<ovid. trist. 1 1.119> His mando dicas, inter mutata referri
<ovid. trist. 1 1.120> Fortunae uultum corpora posse meae.
<ovid. trist. 1 1.121> Namque ea dissimilis subito est effecta priori,
<ovid. trist. 1 1.122> Flendaque nunc, aliquo tempore laeta fuit.
<ovid. trist. 1 1.123> Plura quidem mandare tibi, si quaeris, habebam:
<ovid. trist. 1 1.124> Sed uereor tardae causa fuisse uiae.
<ovid. trist. 1 1.125> Et si quae subeunt, tecum, liber, omnia ferres,
<ovid. trist. 1 1.126> Sarcina laturo magna futurus eras.
<ovid. trist. 1 1.127> Longa uia est, propera: nobis habitabitur orbis
<ovid. trist. 1 1.128> Vltimus, a terra terra remota mea.
<ovid. trist. 1 2.1> Di maris et caeli (quid enim nisi uota supersunt?) 
<ovid. trist. 1 2.2> Soluere quassatae parcite membra ratis, 
<ovid. trist. 1 2.3> Neue, precor, magni subscribite Caesaris irae: 
<ovid. trist. 1 2.4> Saepe premente deo fert deus alter opem. 
<ovid. trist. 1 2.5> Mulciber in Troiam, pro Troia(==TROJJA) stabat Apollo: 
<ovid. trist. 1 2.6> Aequa Venus Teucris, Pallas iniqua fuit. 
<ovid. trist. 1 2.7> Oderat Aenean propior Saturnia Turno. 
<ovid. trist. 1 2.8> Ille tamen Veneris numine tutus erat. 
<ovid. trist. 1 2.9> Saepe ferox cautum petiit Neptunus Vlixem: 
<ovid. trist. 1 2.10> Eripuit patruo saepe Minerua suo. 
<ovid. trist. 1 2.11> Et nobis aliquod, quamuis distamus ab illis, 
<ovid. trist. 1 2.12> Quis uetat irato numen adesse deo? 
<ovid. trist. 1 2.13> Verba miser frustra non proficientia perdo. 
<ovid. trist. 1 2.14> Ipsa graues spargunt ora loquentis aquae, 
<ovid. trist. 1 2.15> Terribilisque Notus iactat mea dicta, precesque 
<ovid. trist. 1 2.16> Ad quos mittuntur, non sinit ire deos. 
<ovid. trist. 1 2.17> Ergo idem uenti, ne causa laedar in una, 
<ovid. trist. 1 2.18> Velaque nescio quo uotaque nostra ferunt. 
<ovid. trist. 1 2.19> Me miserum, quanti montes uoluuntur aquarum! 
<ovid. trist. 1 2.20> Iam iam tacturos sidera summa putes. 
<ovid. trist. 1 2.21> Quantae diducto subsidunt aequore ualles! 
<ovid. trist. 1 2.22> Iam iam tacturas Tartara nigra putes. 
<ovid. trist. 1 2.23> Quocumque aspicio, nihil est, nisi pontus et aer, 
<ovid. trist. 1 2.24> Fluctibus hic tumidus, nubibus ille minax. 
<ovid. trist. 1 2.25> Inter utrumque fremunt immani murmure uenti. 
<ovid. trist. 1 2.26> Nescit, cui domino pareat, unda maris. 
<ovid. trist. 1 2.27> Nam modo purpureo uires capit Eurus ab ortu, 
<ovid. trist. 1 2.28> Nunc Zephyrus sero uespere missus adest, 
<ovid. trist. 1 2.29> Nunc sicca gelidus Boreas bacchatur ab Arcto, 
<ovid. trist. 1 2.30> Nunc Notus aduersa proelia fronte gerit. 
<ovid. trist. 1 2.31> Rector in incerto est nec quid fugiatue petatue 
<ovid. trist. 1 2.32> Inuenit: ambiguis ars stupet ipsa malis. 
<ovid. trist. 1 2.33> Scilicet occidimus, nec spes est ulla salutis, 
<ovid. trist. 1 2.34> Dumque loquor, uultus obruit unda meos. 
<ovid. trist. 1 2.35> Opprimet hanc animam fluctus, frustraque precanti 
<ovid. trist. 1 2.36> Ore necaturas accipiemus aquas 
<ovid. trist. 1 2.37> At pia nil aliud quam me dolet exule coniunx: 
<ovid. trist. 1 2.38> Hoc unum nostri scitque gemitque mali. 
<ovid. trist. 1 2.39> Nescit in immenso iactari corpora ponto, 
<ovid. trist. 1 2.40> Nescit agi uentis, nescit adesse necem. 
<ovid. trist. 1 2.41> O bene, quod non sum mecum conscendere passus, 
<ovid. trist. 1 2.42> Ne mihi mors misero bis patienda foret! 
<ovid. trist. 1 2.43> At nunc ut peream, quoniam caret illa periclo, 
<ovid. trist. 1 2.44> Dimidia certe parte superstes ero. 
<ovid. trist. 1 2.45> Ei mihi, quam celeri micuerunt nubila flamma! 
<ovid. trist. 1 2.46> Quantus ab aetherio personat axe fragor! 
<ovid. trist. 1 2.47> Nec leuius tabulae laterum feriuntur ab undis, 
<ovid. trist. 1 2.48> Quam graue balistae moenia pulsat onus. 
<ovid. trist. 1 2.49> Qui uenit hic fluctus, fluctus supereminet omnes: 
<ovid. trist. 1 2.50> Posterior nono est undecimoque prior. 
<ovid. trist. 1 2.51> Nec letum timeo: genus est miserabile leti. 
<ovid. trist. 1 2.52> Demite naufragium, mors mihi munus erit. 
<ovid. trist. 1 2.53> Est aliquid, fatoue suo ferroue cadentem 
<ovid. trist. 1 2.54> In solida moriens ponere corpus humo, 
<ovid. trist. 1 2.55> Et mandare suis aliqua, et sperare sepulcrum, 
<ovid. trist. 1 2.56> Et non aequoreis piscibus esse cibum. 
<ovid. trist. 1 2.57> Fingite me dignum tali nece, non ego solus 
<ovid. trist. 1 2.58> Hic uehor. immeritos cur mea poena trahit? 
<ovid. trist. 1 2.59> Pro superi uiridesque dei, quibus aequora curae, 
<ovid. trist. 1 2.60> Vtraque iam uestras sistite turba minas: 
<ovid. trist. 1 2.61> Quamque dedit uitam mitissima Caesaris ira, 
<ovid. trist. 1 2.62> Hanc sinite infelix in loca iussa feram. 
<ovid. trist. 1 2.63> Si quoque, quam merui, poena me perdere uultis, 
<ovid. trist. 1 2.64> Culpa mea est ipso iudice morte minor. 
<ovid. trist. 1 2.65> Mittere me Stygias si iam uoluisset(==VOLUISSET) in undas 
<ovid. trist. 1 2.66> Caesar, in hoc uestra non eguisset ope. 
<ovid. trist. 1 2.67> Est illi nostri non inuidiosa cruoris 
<ovid. trist. 1 2.68> Copia; quodque dedit, cum uolet, ipse feret. 
<ovid. trist. 1 2.69> Vos modo, quos certe nullo, puto, crimine laesi, 
<ovid. trist. 1 2.70> Contenti nostris iam, precor, este malis. 
<ovid. trist. 1 2.71> Nec tamen, ut cuncti miserum seruare uelitis, 
<ovid. trist. 1 2.72> Quod periit, saluum iam caput esse potest. 
<ovid. trist. 1 2.73> Vt mare considat uentisque ferentibus utar, 
<ovid. trist. 1 2.74> Vt mihi parcatis, non minus exul ero. 
<ovid. trist. 1 2.75> Non ego diuitias auidus sine fine parandi 
<ovid. trist. 1 2.76> Latum mutandis mercibus aequor aro: 
<ovid. trist. 1 2.77> Nec peto, quas quondam petii studiosus, Athenas, 
<ovid. trist. 1 2.78> Oppida non Asiae, non loca uisa prius, 
<ovid. trist. 1 2.79> Non ut Alexandri claram delatus ad urbem 
<ovid. trist. 1 2.80> Delicias uideam, Nile iocose, tuas. 
<ovid. trist. 1 2.81> Quod faciles opto uentos (quis credere possit?) 
<ovid. trist. 1 2.82> Sarmatis est tellus, quam mea uela petunt. 
<ovid. trist. 1 2.83> Obligor, ut tangam laeui fera litora Ponti; 
<ovid. trist. 1 2.84> Quodque sit a patria tam fuga tarda, queror. 
<ovid. trist. 1 2.85> Nescio quo uideam positos ut in orbe Tomitas, 
<ovid. trist. 1 2.86> Exilem facio per mea uota uiam. 
<ovid. trist. 1 2.87> Seu me diligitis, tantos compescite fluctus, 
<ovid. trist. 1 2.88> Pronaque sint nostrae numina uestra rati; 
<ovid. trist. 1 2.89> Seu magis odistis, iussae me aduertite terrae: 
<ovid. trist. 1 2.90> Supplicii pars est in regione mei. 
<ovid. trist. 1 2.91> Ferte (quid hic facio?) rapidi mea carbasa uenti: 
<ovid. trist. 1 2.92> Ausonios fines cur mea uela uolunt? 
<ovid. trist. 1 2.93> Noluit hoc Caesar. quid, quem fugat ille, tenetis? 
<ovid. trist. 1 2.94> Aspiciat uultus Pontica terra meos. 
<ovid. trist. 1 2.95> Et iubet et merui; nec, quae damnauerit ille, 
<ovid. trist. 1 2.96> Crimina defendi fasque piumque puto. 
<ovid. trist. 1 2.97> Si tamen acta deos numquam mortalia fallunt, 
<ovid. trist. 1 2.98> A culpa facinus scitis abesse mea. 
<ovid. trist. 1 2.99> Immo ita, si scitis, si me meus abstulit error, 
<ovid. trist. 1 2.100> Stultaque, non nobis mens scelerata fuit, 
<ovid. trist. 1 2.101> Quod licet et minimis, domui si fauimus illi, 
<ovid. trist. 1 2.102> Si satis Augusti publica iussa mihi, 
<ovid. trist. 1 2.103> Hoc duce si dixi felicia saecula, proque 
<ovid. trist. 1 2.104> Caesare tura piis Caesaribusque dedi, 
<ovid. trist. 1 2.105> Si fuit hic animus nobis, ita parcite diui: 
<ovid. trist. 1 2.106> Si minus, alta cadens obruat unda caput. 
<ovid. trist. 1 2.107> Fallor, an incipiunt grauidae uanescere nubes, 
<ovid. trist. 1 2.108> Victaque mutati frangitur unda maris? 
<ovid. trist. 1 2.109> Non casu, uos sed sub condicione uocati, 
<ovid. trist. 1 2.110> Fallere quos non est, hanc mihi fertis opem. 
<ovid. trist. 1 3.1> Cum subit illius tristissima noctis imago, 
<ovid. trist. 1 3.2> Qua mihi supremum tempus in urbe fuit, 
<ovid. trist. 1 3.3> Cum repeto noctem, qua tot mihi cara reliqui, 
<ovid. trist. 1 3.4> Labitur ex oculis nunc quoque gutta meis. 
<ovid. trist. 1 3.5> Iam prope lux aderat, qua me discedere Caesar 
<ovid. trist. 1 3.6> Finibus extremae iusserat Ausoniae. 
<ovid. trist. 1 3.7> Nec spatium nec mens fuerat satis apta parandi: 
<ovid. trist. 1 3.8> Torquerant longa pectora nostra mora. 
<ovid. trist. 1 3.9> Non mihi seruorum, comites non cura legendi, 
<ovid. trist. 1 3.10> Non aptae profugo uestis opisue fuit. 
<ovid. trist. 1 3.11> Non aliter stupui, quam qui Iouis ignibus ictus 
<ovid. trist. 1 3.12> Viuit et est uitae nescius ipse suae. 
<ovid. trist. 1 3.13> Vt tamen hanc animi nubem dolor ipse remouit, 
<ovid. trist. 1 3.14> Et tandem sensus conualuere mei, 
<ovid. trist. 1 3.15> Alloquor extremum maestos abiturus amicos, 
<ovid. trist. 1 3.16> Qui modo de multis unus et alter erat. 
<ovid. trist. 1 3.17> Vxor amans flentem flens acrius ipsa tenebat, 
<ovid. trist. 1 3.18> Imbre per indignas usque cadente genas. 
<ovid. trist. 1 3.19> Nata procul Libycis aberat diuersa sub oris, 
<ovid. trist. 1 3.20> Nec poterat fati certior esse mei. 
<ovid. trist. 1 3.21> Quocumque aspiceres, luctus gemitusque sonabant, 
<ovid. trist. 1 3.22> Formaque non taciti funeris intus erat. 
<ovid. trist. 1 3.23> Femina uirque meo, pueri quoque funere maerent, 
<ovid. trist. 1 3.24> Inque domo lacrimas angulus omnis habet. 
<ovid. trist. 1 3.25> Si licet exemplis in paruis grandibus uti, 
<ovid. trist. 1 3.26> Haec facies Troiae, cum caperetur, erat. 
<ovid. trist. 1 3.27> Iamque quiescebant uoces hominumque canumque, 
<ovid. trist. 1 3.28> Lunaque nocturnos alta regebat equos. 
<ovid. trist. 1 3.29> Hanc ego suspiciens et ad hanc Capitolia cernens, 
<ovid. trist. 1 3.30> Quae nostro frustra iuncta fuere Lari, 
<ovid. trist. 1 3.31>"Numina uicinis habitantia sedibus," inquam, 
<ovid. trist. 1 3.32>"Iamque oculis numquam templa uidenda meis, 
<ovid. trist. 1 3.33> Dique relinquendi, quos urbs habet alta Quirini, 
<ovid. trist. 1 3.34> Este salutati tempus in omne mihi. 
<ovid. trist. 1 3.35> Et quamquam sero clipeum post uulnera sumo, 
<ovid. trist. 1 3.36> Attamen hanc odiis exonerate fugam, 
<ovid. trist. 1 3.37> Caelestique uiro, quis me deceperit error, 
<ovid. trist. 1 3.38> Dicite, pro culpa ne scelus esse putet. 
<ovid. trist. 1 3.39> Vt quod uos scitis, poenae quoque sentiat auctor, 
<ovid. trist. 1 3.40> Placato possum non miser esse deo." 
<ovid. trist. 1 3.41> Hac prece adoraui superos ego: pluribus uxor, 
<ovid. trist. 1 3.42> Singultu medios impediente sonos. 
<ovid. trist. 1 3.43> Illa etiam ante lares passis astrata capillis 
<ovid. trist. 1 3.44> Contigit exstinctos ore tremente focos, 
<ovid. trist. 1 3.45> Multaque in aduersos effudit uerba Penates 
<ovid. trist. 1 3.46> Pro deplorato non ualitura uiro. 
<ovid. trist. 1 3.47> Iamque morae spatium nox praecipitata negabat, 
<ovid. trist. 1 3.48> Versaque ab axe suo Parrhasis Arctos erat. 
<ovid. trist. 1 3.49> Quid facerem? blando patriae retinebar amore: 
<ovid. trist. 1 3.50> Vltima sed iussae nox erat illa fugae. 
<ovid. trist. 1 3.51> A! quotiens aliquo dixi properante "quid urges? 
<ovid. trist. 1 3.52> Vel quo festinas ire, uel unde, uide." 
<ovid. trist. 1 3.53> A! quotiens certam me sum mentitus habere 
<ovid. trist. 1 3.54> Horam, propositae quae foret apta uiae. 
<ovid. trist. 1 3.55> Ter limen tetigi, ter sum reuocatus, et ipse 
<ovid. trist. 1 3.56> Indulgens animo pes mihi tardus erat. 
<ovid. trist. 1 3.57> Saepe "uale" dicto rursus sum multa locutus, 
<ovid. trist. 1 3.58> Et quasi discedens oscula summa dedi. 
<ovid. trist. 1 3.59> Saepe eadem mandata dedi meque ipse fefelli, 
<ovid. trist. 1 3.60> Respiciens oculis pignora cara meis. 
<ovid. trist. 1 3.61> Denique "quid propero? Scythia est, quo mittimur," inquam 
<ovid. trist. 1 3.62>"Roma relinquenda est. utraque iusta mora est. 
<ovid. trist. 1 3.63> Vxor in aeternum uiuo mihi uiua negatur, 
<ovid. trist. 1 3.64> Et domus et fidae dulcia membra domus, 
<ovid. trist. 1 3.65> Quosque ego dilexi fraterno more sodales, 
<ovid. trist. 1 3.66> O mihi Thesea pectora iuncta fide! 
<ovid. trist. 1 3.67> Dum licet, amplectar: numquam fortasse licebit 
<ovid. trist. 1 3.68> Amplius. in lucro est quae datur hora mihi." 
<ovid. trist. 1 3.69> Nec mora, sermonis uerba imperfecta relinquo. 
<ovid. trist. 1 3.70> Complectens animo proxima quaeque meo. 
<ovid. trist. 1 3.71> Dum loquor et flemus, caelo nitidissimus alto, 
<ovid. trist. 1 3.72> Stella grauis nobis, Lucifer ortus erat. 
<ovid. trist. 1 3.73> Diuidor haud aliter, quam si mea membra relinquam, 
<ovid. trist. 1 3.74> Et pars abrumpi corpore uisa suo est. 
<ovid. trist. 1 3.75> Sic doluit Mettus tunc cum in contraria uersos 
<ovid. trist. 1 3.76> Vltores habuit proditionis equos. 
<ovid. trist. 1 3.77> Tum uero exoritur clamor gemitusque meorum, 
<ovid. trist. 1 3.78> Et feriunt maestae pectora nuda manus. 
<ovid. trist. 1 3.79> Tum uero coniunx umeris abeuntis inhaerens 
<ovid. trist. 1 3.80> Miscuit haec lacrimis tristia uerba meis: 
<ovid. trist. 1 3.81>"Non potes auelli. simul hinc, simul ibimus:" inquit, 
<ovid. trist. 1 3.82>"Te sequar et coniunx exulis exul ero. 
<ovid. trist. 1 3.83> Et mihi facta uia est, et me capit ultima tellus: 
<ovid. trist. 1 3.84> Accedam profugae sarcina parua rati. 
<ovid. trist. 1 3.85> Te iubet e patria discedere Caesaris ira, 
<ovid. trist. 1 3.86> Me pietas. pietas haec mihi Caesar erit." 
<ovid. trist. 1 3.87> Talia temptabat, sicut temptauerat ante, 
<ovid. trist. 1 3.88> Vixque dedit uictas utilitate manus. 
<ovid. trist. 1 3.89> Egredior, siue illud erat sine funere ferri, 
<ovid. trist. 1 3.90> Squalidus immissis hirta per ora comis. 
<ovid. trist. 1 3.91> Illa dolore amens tenebris narratur obortis 
<ovid. trist. 1 3.92> Semianimis media procubuisse domo: 
<ovid. trist. 1 3.93> Vtque resurrexit foedatis puluere turpi 
<ovid. trist. 1 3.94> Crinibus et gelida membra leuauit humo, 
<ovid. trist. 1 3.95> Se modo, desertos modo complorasse Penates. 
<ovid. trist. 1 3.96> Nomen et erepti saepe uocasse uiri, 
<ovid. trist. 1 3.97> Nec gemuisse minus, quam si nataeque uirique 
<ovid. trist. 1 3.98> Vidisset structos corpus habere rogos, 
<ovid. trist. 1 3.99> Et uoluisse(==VOLUISSE) mori, moriendo ponere sensus, 
<ovid. trist. 1 3.100> Respectuque tamen non periisse mei. 
<ovid. trist. 1 3.101> Viuat, et absentem, quoniam sic fata tulerunt. 
<ovid. trist. 1 3.102> Viuat ut auxilio subleuet usque suo. 
<ovid. trist. 1 4.1> Tingitur oceano custos Erymanthidos ursae, 
<ovid. trist. 1 4.2> Aequoreasque suo sidere turbat aquas. 
<ovid. trist. 1 4.3> Nos tamen Ionium non nostra findimus aequor 
<ovid. trist. 1 4.4> Sponte, sed audaces cogimur esse metu. 
<ovid. trist. 1 4.5> Me miserum! quantis increscunt aequora uentis, 
<ovid. trist. 1 4.6> Erutaque ex imis feruet harena fretis. 
<ovid. trist. 1 4.7> Monte nec inferior prorae puppique recuruae 
<ovid. trist. 1 4.8> Insilit et pictos uerberat unda deos. 
<ovid. trist. 1 4.9> Pinea texta sonant pulsu, stridore rudentes, 
<ovid. trist. 1 4.10> Ingemit et nostris ipsa carina malis. 
<ovid. trist. 1 4.11> Nauita confessus gelidum pallore timorem, 
<ovid. trist. 1 4.12> Iam sequitur uictus, non regit arte ratem. 
<ovid. trist. 1 4.13> Vtque parum ualidus non proficientia rector 
<ovid. trist. 1 4.14> Ceruicis rigidae frena remittit equo, 
<ovid. trist. 1 4.15> Sic non quo uoluit(==VOLUIT), sed quo rapit impetus undae, 
<ovid. trist. 1 4.16> Aurigam uideo uela dedisse rati. 
<ovid. trist. 1 4.17> Quod nisi mutatas emiserit Aeolus auras, 
<ovid. trist. 1 4.18> In loca iam nobis non adeunda ferar. 
<ovid. trist. 1 4.19> Nam procul Illyriis laeua de parte relictis 
<ovid. trist. 1 4.20> Interdicta mihi cernitur Italia. 
<ovid. trist. 1 4.21> Desinat in uetitas, quaeso, contendere terras, 
<ovid. trist. 1 4.22> Et mecum magno pareat aura deo. 
<ovid. trist. 1 4.23> Dum loquor, et timeo pariter cupioque repelli, 
<ovid. trist. 1 4.24> Increpuit quantis uiribus unda latus! 
<ovid. trist. 1 4.25> Parcite caerulei, uos parcite numina ponti, 
<ovid. trist. 1 4.26> Infestumque mihi sit satis esse Iouem. 
<ovid. trist. 1 4.27> Vos animam saeuae fessam subducite morti, 
<ovid. trist. 1 4.28> Si modo, qui periit, non periisse potest. 
<ovid. trist. 1 5.1> O mihi post ullos numquam memorande sodales,
<ovid. trist. 1 5.2> Et cui praecipue sors mea uisa sua est;
<ovid. trist. 1 5.3> Attonitum qui me, memini, carissime, primus
<ovid. trist. 1 5.4> Ausus es alloquio sustinuisse tuo,
<ovid. trist. 1 5.5> Qui mihi consilium uiuendi mite dedisti,
<ovid. trist. 1 5.6> Cum foret in misero pectore mortis amor.
<ovid. trist. 1 5.7> Scis bene, cui dicam, positis pro nomine signis,
<ovid. trist. 1 5.8> Officium nec te fallit, amice, tuum.
<ovid. trist. 1 5.9> Haec mihi semper erunt imis infixa medullis,
<ovid. trist. 1 5.10> Perpetuusque animae debitor huius ero:
<ovid. trist. 1 5.11> Spiritus et uacuas prius hic tenuandus in auras
<ovid. trist. 1 5.12> Ibit, et in tepido deseret ossa rogo,
<ovid. trist. 1 5.13> Quam subeant animo meritorum obliuia nostro,
<ovid. trist. 1 5.14> Et longa pietas excidat ista die.
<ovid. trist. 1 5.15> Di tibi sint faciles, et opis nullius egentem
<ovid. trist. 1 5.16> Fortunam praestent dissimilemque meae.
<ovid. trist. 1 5.17> Si tamen haec nauis uento ferretur amico,
<ovid. trist. 1 5.18> Ignoraretur forsitan ista fides.
<ovid. trist. 1 5.19> Thesea Pirithous non tam sensisset amicum,
<ovid. trist. 1 5.20> Si non infernas uiuus adisset aquas.
<ovid. trist. 1 5.21> Vt foret exemplum ueri Phoceus amoris,
<ovid. trist. 1 5.22> Fecerunt furiae, tristis Oresta, tuae.
<ovid. trist. 1 5.23> Si non Euryalus Rutulos cecidisset in hostes,
<ovid. trist. 1 5.24> Hyrtacidae Nisi gloria nulla foret.
<ovid. trist. 1 5.25> Scilicet ut flauum spectatur in ignibus aurum,
<ovid. trist. 1 5.26> Tempore sic duro est inspicienda fides.
<ovid. trist. 1 5.27> Dum iuuat et uultu ridet Fortuna sereno,
<ovid. trist. 1 5.28> Indelibatas cuncta sequuntur opes:
<ovid. trist. 1 5.29> At simul intonuit, fugiunt, nec noscitur ulli,
<ovid. trist. 1 5.30> Agminibus comitum qui modo cinctus erat.
<ovid. trist. 1 5.31> Atque haec, exemplis quondam collecta priorum,
<ovid. trist. 1 5.32> Nunc mihi sunt propriis cognita uera malis.
<ovid. trist. 1 5.33> Vix duo tresue mihi de tot superestis amici:
<ovid. trist. 1 5.34> Cetera Fortunae, non mea turba fuit.
<ovid. trist. 1 5.35> Quo magis, o pauci, rebus succurrite laesis,
<ovid. trist. 1 5.36> Et date naufragio litora tuta meo;
<ovid. trist. 1 5.37> Neue metu falso nimium trepidate, timentes
<ovid. trist. 1 5.38> Hac offendatur ne pietate deus.
<ovid. trist. 1 5.39> Saepe fidem aduersis etiam laudauit in armis,
<ovid. trist. 1 5.40> Inque suis amat hanc Caesar, in hoste probat.
<ovid. trist. 1 5.41> Causa mea est melior, qui non contraria foui
<ovid. trist. 1 5.42> Arma, sed hanc merui simplicitate fugam.
<ovid. trist. 1 5.43> Inuigiles igitur nostris pro casibus, oro
<ovid. trist. 1 5.44> Deminui siqua numinis ira potest.
<ovid. trist. 1 5.45> Scire meos casus siquis desiderat omnes,
<ovid. trist. 1 5.46> Plus, quam quod fieri res sinit, ille petit.
<ovid. trist. 1 5.47> Tot mala sum passus, quot in aethere sidera lucent
<ovid. trist. 1 5.48> Paruaque quot siccus corpora puluis habet:
<ovid. trist. 1 5.49> Multaque credibili tulimus maiora, ratamque,
<ovid. trist. 1 5.50> Quamuis acciderint, non habitura fidem.
<ovid. trist. 1 5.51> Pars etiam quaedam mecum moriatur oportet,
<ovid. trist. 1 5.52> Meque uelim possit dissimulante tegi.
<ovid. trist. 1 5.53> Si uox infragilis, pectus mihi firmius aere,
<ovid. trist. 1 5.54> Pluraque cum linguis pluribus ora forent:
<ovid. trist. 1 5.55> Non tamen idcirco complecterer omnia uerbis,
<ovid. trist. 1 5.56> Materia uires exsuperante meas.
<ovid. trist. 1 5.57> Pro duce Neritio docti mala nostra poetae
<ovid. trist. 1 5.58> Scribite: Neritio nam mala plura tuli.
<ovid. trist. 1 5.59> Ille breui spatio multis errauit in annis
<ovid. trist. 1 5.60> Inter Dulichias Iliacasque domos:
<ovid. trist. 1 5.61> Nos freta sideribus totis distantia mensos
<ovid. trist. 1 5.62> Sors tulit in Geticos Sarmaticosque sinus.
<ovid. trist. 1 5.63> Ille habuit fidamque manum sociosque fideles:
<ovid. trist. 1 5.64> Me profugum comites deseruere mei.
<ovid. trist. 1 5.65> Ille suam laetus patriam uictorque petebat:
<ovid. trist. 1 5.66> A patria fugi uictus et exul ego.
<ovid. trist. 1 5.67> Nec mihi Dulichium domus est Ithaceue Samosue,
<ovid. trist. 1 5.68> Poena quibus non est grandis abesse locis:
<ovid. trist. 1 5.69> Sed quae de septem totum circumspicit orbem
<ovid. trist. 1 5.70> Montibus, imperii Roma deumque locus.
<ovid. trist. 1 5.71> Illi corpus erat durum patiensque laborum
<ovid. trist. 1 5.72> Inualidae uires ingenuaeque mihi.
<ovid. trist. 1 5.73> Ille erat assidue saeuis agitatus in armis:
<ovid. trist. 1 5.74> Adsuetus studiis mollibus ipse fui.
<ovid. trist. 1 5.75> Me deus oppressit, nullo mala nostra leuante:
<ovid. trist. 1 5.76> Bellatrix illi diua ferebat opem.
<ovid. trist. 1 5.77> Cumque minor Ioue sit, tumidis qui regnat in undis,
<ovid. trist. 1 5.78> Illum Neptuni, me Iouis ira premit.
<ovid. trist. 1 5.79> Adde, quod illius pars maxima ficta laborum
<ovid. trist. 1 5.80> Ponitur in nostris fabula nulla malis
<ovid. trist. 1 5.81> Denique quaesitos tetigit tamen ille Penates,
<ovid. trist. 1 5.82> Quaeque diu petiit, contigit arua tamen:
<ovid. trist. 1 5.83> At mihi perpetuo patria tellure carendum est,
<ovid. trist. 1 5.84> Ni fuerit laesi mollior ira dei.
<ovid. trist. 1 6.1> Nec tantum Clario est Lyde dilecta poetae,
<ovid. trist. 1 6.2> Nec tantum Coo Bittis amata suo est,
<ovid. trist. 1 6.3> Pectoribus quantum tu nostris, uxor, inhaeres,
<ovid. trist. 1 6.4> Digna minus misero, non meliore uiro.
<ovid. trist. 1 6.5> Te mea supposita ueluti trabe fulta ruina est:
<ovid. trist. 1 6.6> Siquid adhuc ego sum, muneris omne tuist.
<ovid. trist. 1 6.7> Tu facis, ut spolium non sim, nec nuder ab illis,
<ovid. trist. 1 6.8> Naufragii tabulas qui petiere mei.
<ovid. trist. 1 6.9> Vtque rapax stimulante fame cupidusque cruoris
<ovid. trist. 1 6.10> Incustoditum captat ouile lupus,
<ovid. trist. 1 6.11> Aut ut edax uultur corpus circumspicit ecquod
<ovid. trist. 1 6.12> Sub nulla positum cernere possit humo,
<ovid. trist. 1 6.13> Sic mea nescio quis, rebus male fidus acerbis
<ovid. trist. 1 6.14> In bona uenturus, si paterere, fuit.
<ovid. trist. 1 6.15> Hunc tua per fortis uirtus summouit amicos,
<ovid. trist. 1 6.16> Nulla quibus reddi gratia digna potest.
<ovid. trist. 1 6.17> Ergo quam misero, tam uero teste probaris,
<ovid. trist. 1 6.18> Hic aliquod pondus si modo testis habet.
<ovid. trist. 1 6.19> Nec probitate tua prior est aut Hectoris uxor,
<ovid. trist. 1 6.20> Aut comes exstincto Laodamia uiro.
<ovid. trist. 1 6.21> Tu si Maeonium uatem sortita fuisses,
<ovid. trist. 1 6.22> Penelopes esset fama secunda tuae:
<ovid. trist. 1 6.23> Siue tibi hoc debes, nullo pia facta magistro,
<ovid. trist. 1 6.24> Cumque noua mores sunt tibi luce dati,
<ovid. trist. 1 6.25> Femina seu princeps omnes tibi culta per annos
<ovid. trist. 1 6.26> Te docet exemplum coniugis esse bonae,
<ovid. trist. 1 6.27> Assimilemque sui longa adsuetudine fecit,
<ovid. trist. 1 6.28> Grandia si paruis assimulare licet.
<ovid. trist. 1 6.29> Ei mihi, non magnas quod habent mea carmina uires,
<ovid. trist. 1 6.30> Nostraque sunt meritis ora minora tuis,
<ovid. trist. 1 6.31> Siquid et in nobis uiui fuit ante uigoris,
<ovid. trist. 1 6.32> Exstinctum longis occidit omne malis!
<ovid. trist. 1 6.33> Prima locum sanctas heroidas inter haberes,
<ovid. trist. 1 6.34> Prima bonis animi conspicerere tui.
<ovid. trist. 1 6.35> Quantumcumque tamen praeconia nostra ualebunt,
<ovid. trist. 1 6.36> Carminibus uiues tempus in omne meis.
<ovid. trist. 1 7.1>"Siquis habes nostris similes in imagine uultus,
<ovid. trist. 1 7.2> Deme meis hederas, Bacchica serta, comis.
<ovid. trist. 1 7.3> Ista decent laetos felicia signa poetas:
<ovid. trist. 1 7.4> Temporibus non est apta corona meis."
<ovid. trist. 1 7.5> Hoc tibi dissimula, senti tamen, optime, dici,
<ovid. trist. 1 7.6> In digito qui me fersque refersque tuo,
<ovid. trist. 1 7.7> Effigiemque meam fuluo complexus in auro
<ovid. trist. 1 7.8> Cara relegati, quae potes, ora uides.
<ovid. trist. 1 7.9> Quae quotiens spectas, subeat tibi dicere forsan
<ovid. trist. 1 7.10>"Quam procul a nobis Naso sodalis abest!"
<ovid. trist. 1 7.11> Grata tua est pietas: sed carmina maior imago
<ovid. trist. 1 7.12> Sunt mea, quae mando qualiacumque legas,
<ovid. trist. 1 7.13> Carmina mutatas hominum dicentia formas,
<ovid. trist. 1 7.14> Infelix domini quod fuga rupit opus.
<ovid. trist. 1 7.15> Haec ego discedens, sicut bene multa meorum,
<ovid. trist. 1 7.16> Ipse mea posui maestus in igne manu.
<ovid. trist. 1 7.17> Vtque cremasse suum fertur sub stipite natum
<ovid. trist. 1 7.18> Thestias et melior matre fuisse soror,
<ovid. trist. 1 7.19> Sic ego non meritos mecum peritura libellos
<ovid. trist. 1 7.20> Imposui rapidis uiscera nostra rogis:
<ovid. trist. 1 7.21> Vel quod eram Musas, ut crimina nostra, perosus,
<ovid. trist. 1 7.22> Vel quod adhuc crescens et rude carmen erat.
<ovid. trist. 1 7.23> Quae quoniam non sunt penitus sublata, sed extant
<ovid. trist. 1 7.24>(Pluribus exemplis scripta fuisse reor),
<ovid. trist. 1 7.25> Nunc precor ut uiuant et non ignaua legentem
<ovid. trist. 1 7.26> Otia delectent admoneantque mei.
<ovid. trist. 1 7.27> Nec tamen illa legi poterunt patienter ab ullo,
<ovid. trist. 1 7.28> Nesciet his summam siquis abesse manum.
<ovid. trist. 1 7.29> Ablatum mediis opus est incudibus illud,
<ovid. trist. 1 7.30> Defuit et scriptis ultima lima meis.
<ovid. trist. 1 7.31> Et ueniam pro laude peto, laudatus abunde,
<ovid. trist. 1 7.32> Non fastiditus si tibi, lector, ero
<ovid. trist. 1 7.33> Hos quoque sex uersus, in prima fronte libelli
<ovid. trist. 1 7.34> Si praeponendos esse putabis, habe:
<ovid. trist. 1 7.35>"Orba parente suo quicumque uolumina tangis,
<ovid. trist. 1 7.36> His saltem uestra detur in urbe locus.
<ovid. trist. 1 7.37> Quoque magis faueas, haec non sunt edita ab ipso,
<ovid. trist. 1 7.38> Sed quasi de domini funere rapta sui.
<ovid. trist. 1 7.39> Quicquid in his igitur uitii rude carmen habebit,
<ovid. trist. 1 7.40> Emendaturus, si licuisset, eram."
<ovid. trist. 1 8.1> In caput alta suum labentur ab aequore retro
<ovid. trist. 1 8.2> Flumina, conuersis Solque recurret equis:
<ovid. trist. 1 8.3> Terra feret stellas, caelum findetur aratro,
<ovid. trist. 1 8.4> Vnda dabit flammas, et dabit ignis aquas:
<ovid. trist. 1 8.5> Omnia naturae praepostera legibus ibunt,
<ovid. trist. 1 8.6> Parsque suum mundi nulla tenebit iter:
<ovid. trist. 1 8.7> Omnia iam fient, fieri quae posse negabant,
<ovid. trist. 1 8.8> Et nihil est, de quo non sit habenda fides.
<ovid. trist. 1 8.9> Haec ego uaticinor, quia sum deceptus ab illo,
<ovid. trist. 1 8.10> Laturum misero quem mihi rebar opem.
<ovid. trist. 1 8.11> Tantane te, fallax, cepere obliuia nostri,
<ovid. trist. 1 8.12> Afflictumque fuit tantus adire timor,
<ovid. trist. 1 8.13> Vt neque respiceres, nec solarere iacentem,
<ovid. trist. 1 8.14> Dure, neque exequias prosequerere meas?
<ovid. trist. 1 8.15> Illud amicitiae sanctum et uenerabile nomen
<ovid. trist. 1 8.16> Re tibi pro uili est sub pedibusque iacet?
<ovid. trist. 1 8.17> Quid fuit, ingenti prostratum mole sodalem
<ovid. trist. 1 8.18> Visere et alloquio parte leuare tuo,
<ovid. trist. 1 8.19> Inque meos si non lacrimam demittere casus,
<ovid. trist. 1 8.20> Pauca tamen ficto uerba dolore pati,
<ovid. trist. 1 8.21> Idque, quod ignoti faciunt, uel dicere saltem,
<ovid. trist. 1 8.22> Et uocem populi publicaque ora sequi?
<ovid. trist. 1 8.23> Denique lugubres uultus numquamque uidendos
<ovid. trist. 1 8.24> Cernere supremo dum licuitque die,
<ovid. trist. 1 8.25> Dicendumque semel toto non amplius aeuo
<ovid. trist. 1 8.26> Accipere, et parili reddere uoce "uale"?
<ovid. trist. 1 8.27> At fecere alii nullo mihi foedere iuncti,
<ovid. trist. 1 8.28> Et lacrimas animi signa dedere sui.
<ovid. trist. 1 8.29> Quid, nisi conuictu causisque ualentibus essem
<ovid. trist. 1 8.30> Temporis et longi uinctus amore tibi?
<ovid. trist. 1 8.31> Quid, nisi tot lusus et tot mea seria nosses,
<ovid. trist. 1 8.32> Tot nossem lusus seriaque ipse tua?
<ovid. trist. 1 8.33> Quid, si dumtaxat Romae mihi cognitus esses,
<ovid. trist. 1 8.34> Ascitus totiens in genus omne loci?
<ovid. trist. 1 8.35> Cunctane in aequoreos abierunt irrita uentos?
<ovid. trist. 1 8.36> Cunctane Lethaeis mersa feruntur aquis?
<ovid. trist. 1 8.37> Non ego te genitum placida reor urbe Quirini,
<ovid. trist. 1 8.38> Vrbe, meo quae iam non adeunda pede est,
<ovid. trist. 1 8.39> Sed scopulis, Ponti quos haec habet ora sinistri,
<ovid. trist. 1 8.40> Inque feris Scythiae Sarmaticisque iugis:
<ovid. trist. 1 8.41> Et tua sunt silicis circum praecordia uenae,
<ovid. trist. 1 8.42> Et rigidum ferri semina pectus habet:
<ovid. trist. 1 8.43> Quaeque tibi quondam tenero ducenda palato
<ovid. trist. 1 8.44> Plena dedit nutrix ubera, tigris erat:
<ovid. trist. 1 8.45> Aut mala nostra minus quam nunc aliena putares,
<ovid. trist. 1 8.46> Duritiaeque mihi non agerere reus.
<ovid. trist. 1 8.47> Sed quoniam accedit fatalibus hoc quoque damnis,
<ovid. trist. 1 8.48> Vt careant numeris tempora prima suis,
<ovid. trist. 1 8.49> Effice, peccati ne sim memor huius, et illo
<ovid. trist. 1 8.50> Officium laudem, quo queror, ore tuum.
<ovid. trist. 1 9.1> Detur inoffenso uitae tibi tangere metam,
<ovid. trist. 1 9.2> Qui legis hoc nobis non inimicus opus:
<ovid. trist. 1 9.3> Atque utinam pro te possint mea uota ualere,
<ovid. trist. 1 9.4> Quae pro me duros non tetigere deos!
<ovid. trist. 1 9.5> Donec eris sospes, multos numerabis amicos:
<ovid. trist. 1 9.6> Tempora si fuerint nubila, solus eris.
<ovid. trist. 1 9.7> Aspicis, ut ueniant ad candida tecta columbae,
<ovid. trist. 1 9.8> Accipiat nullas sordida turris aues.
<ovid. trist. 1 9.9> Horrea formicae tendunt ad inania numquam:
<ovid. trist. 1 9.10> Nullus ad amissas ibit amicus opes.
<ovid. trist. 1 9.11> Vtque comes radios per solis euntibus umbra est,
<ovid. trist. 1 9.12> Cum latet hic pressus nubibus, illa fugit,
<ovid. trist. 1 9.13> Mobile sic sequitur Fortunae lumina uulgus:
<ovid. trist. 1 9.14> Quae simul inducta nocte teguntur, abit.
<ovid. trist. 1 9.15> Haec precor ut semper possint tibi falsa uideri:
<ovid. trist. 1 9.16> Sunt tamen euentu uera fatenda meo.
<ovid. trist. 1 9.17> Dum stetimus, turbae quantum satis esset, habebat
<ovid. trist. 1 9.18> Nota quidem sed non ambitiosa domus.
<ovid. trist. 1 9.19> At simul impulsa est, omnes timuere ruinam,
<ovid. trist. 1 9.20> Cautaque communi terga dedere fugae.
<ovid. trist. 1 9.21> Saeua neque admiror metuunt si fulmina, quorum
<ovid. trist. 1 9.22> Ignibus afflari proxima quaeque solent.
<ovid. trist. 1 9.23> Sed tamen in duris remanentem rebus amicum
<ovid. trist. 1 9.24> Quamlibet inuiso Caesar in hoste probat,
<ovid. trist. 1 9.25> Nec solet irasci (neque enim moderatior alter)
<ovid. trist. 1 9.26> Cum quis in aduersis, siquid amauit, amat.
<ovid. trist. 1 9.27> De comite Argolici postquam cognouit Orestae
<ovid. trist. 1 9.28> Narratur Pyladen ipse probasse Thoas.
<ovid. trist. 1 9.29> Quae fuit Actoridae cum magno semper Achille,
<ovid. trist. 1 9.30> Laudari solita est Hectoris ore fides.
<ovid. trist. 1 9.31> Quod pius ad Manes Theseus comes iret amico,
<ovid. trist. 1 9.32> Tartareum dicunt indoluisse deum.
<ovid. trist. 1 9.33> Euryali Nisique fide tibi, Turne, relata
<ovid. trist. 1 9.34> Credibile est lacrimis immaduisse genas.
<ovid. trist. 1 9.35> Est etiam miseris pietas, et in hoste probatur.
<ovid. trist. 1 9.36> Ei mihi, quam paucos haec mea dicta mouent!
<ovid. trist. 1 9.37> Is status, haec rerum nunc est fortuna mearum,
<ovid. trist. 1 9.38> Debeat ut lacrimis nullus adesse modus.
<ovid. trist. 1 9.39> At mea sunt, proprio quamuis maestissima casu,
<ovid. trist. 1 9.40> Pectora processu facta serena tuo.
<ovid. trist. 1 9.41> Hoc euenturum iam tunc, carissime, uidi,
<ovid. trist. 1 9.42> Ferret adhuc ista cum minus aura ratem.
<ovid. trist. 1 9.43> Siue aliquod morum seu uitae labe carentis
<ovid. trist. 1 9.44> Est pretium, nemo pluris emendus erat:
<ovid. trist. 1 9.45> Siue per ingenuas aliquis caput extulit artes,
<ovid. trist. 1 9.46> Quaelibet eloquio fit bona causa tuo.
<ovid. trist. 1 9.47> His ego commotus dixi tibi protinus ipsi
<ovid. trist. 1 9.48>"Scaena manet dotes grandis, amice, tuas."
<ovid. trist. 1 9.49> Haec mihi non ouium fibrae tonitrusue sinistri,
<ovid. trist. 1 9.50> Linguaue seruatae pennaue dixit auis:
<ovid. trist. 1 9.51> Augurium ratio est et coniectura futuri:
<ovid. trist. 1 9.52> Hac diuinaui notitiamque tuli.
<ovid. trist. 1 9.53> Quae quoniam uera est, tota tibi mente mihique
<ovid. trist. 1 9.54> Gratulor ingenium non latuisse tuum.
<ovid. trist. 1 9.55> At nostrum tenebris utinam latuisset in imis!
<ovid. trist. 1 9.56> Expediit studio lumen abesse meo.
<ovid. trist. 1 9.57> Vtque tibi prosunt artes, facunde, seuerae,
<ovid. trist. 1 9.58> Dissimiles illis sic nocuere mihi.
<ovid. trist. 1 9.59> Vita tamen tibi nota mea est. scis artibus illis
<ovid. trist. 1 9.60> Auctoris mores abstinuisse sui:
<ovid. trist. 1 9.61> Scis uetus hoc iuueni lusum mihi carmen, et istos,
<ovid. trist. 1 9.62> Vt non laudandos, sic tamen esse iocos.
<ovid. trist. 1 9.63> Ergo ut defendi nullo mea posse colore,
<ovid. trist. 1 9.64> Sic excusari crimina posse puto.
<ovid. trist. 1 9.65> Qua potes, excusa, nec amici desere causam:
<ovid. trist. 1 9.66> Qua bene coepisti, sic bene semper eas.
<ovid. trist. 1 10.1> Est mihi sitque, precor, flauae tutela Mineruae,
<ovid. trist. 1 10.2> Nauis et a picta casside nomen habet.
<ovid. trist. 1 10.3> Siue opus est uelis, minimam bene currit ad auram
<ovid. trist. 1 10.4> Siue opus est remo, remige carpit iter.
<ovid. trist. 1 10.5> Nec comites uolucri contenta est uincere cursu,
<ovid. trist. 1 10.6> Occupat egressas quamlibet ante rates,
<ovid. trist. 1 10.7> Et pariter fluctus ferit atque silentia longe
<ovid. trist. 1 10.8> Aequora, nec saeuis uicta madescit aquis.
<ovid. trist. 1 10.9> Illa, Corinthiacis primum mihi cognita Cenchreis,
<ovid. trist. 1 10.10> Fida manet trepidae duxque comesque fugae,
<ovid. trist. 1 10.11> Perque tot euentus et iniquis concita uentis
<ovid. trist. 1 10.12> Aequora Palladio numine tuta fuit.
<ovid. trist. 1 10.13> Nunc quoque tuta, precor, uasti secet ostia Ponti,
<ovid. trist. 1 10.14> Quasque petit, Getici litoris intret aquas.
<ovid. trist. 1 10.15> Quae simul Aeoliae mare me deduxit in Helles,
<ovid. trist. 1 10.16> Et longum tenui limite fecit iter,
<ovid. trist. 1 10.17> Fleximus in laeuum cursus, et ab Hectoris urbe
<ovid. trist. 1 10.18> Venimus ad portus, Imbria terra, tuos.
<ovid. trist. 1 10.19> Inde, leui uento Zerynthia litora nacta,
<ovid. trist. 1 10.20> Threiciam tetigit fessa carina Samon.
<ovid. trist. 1 10.21> Saltus ab hac contra breuis est Tempyra petenti:
<ovid. trist. 1 10.22> Hac dominum tenus est illa secuta suum.
<ovid. trist. 1 10.23> Nam mihi Bistonios placuit pede carpere campos:
<ovid. trist. 1 10.24> Hellespontiacas illa relegit aquas,
<ovid. trist. 1 10.25> Dardaniamque petit(==PE-TI+T), auctoris nomen habentem,
<ovid. trist. 1 10.26> Et te ruricola, Lampsace, tuta deo,
<ovid. trist. 1 10.27> Quodque per angustas uectae male uirginis undas
<ovid. trist. 1 10.28> Seston Abydena separat urbe fretum,
<ovid. trist. 1 10.29> Inque Propontiacis haerentem Cyzicon oris,
<ovid. trist. 1 10.30> Cyzicon, Haemoniae nobile gentis opus,
<ovid. trist. 1 10.31> Quaeque tenent Ponti Byzantia litora fauces:
<ovid. trist. 1 10.32> Hic locus est gemini ianua uasta maris.
<ovid. trist. 1 10.33> Haec, precor, euincat, propulsaque fortibus Austris
<ovid. trist. 1 10.34> Transeat instabilis strenua Cyaneas
<ovid. trist. 1 10.35> Thyniacosque sinus, et ab his per Apollinis urbem
<ovid. trist. 1 10.36> Arta sub Anchiali moenia tendat iter.
<ovid. trist. 1 10.37> Inde Mesembriacos portus et Odeson et arces
<ovid. trist. 1 10.38> Praetereat dictas nomine, Bacche, tuo,
<ovid. trist. 1 10.39> Et quos Alcathoi memorant e moenibus ortos
<ovid. trist. 1 10.40> Sedibus his profugos constituisse Larem.
<ovid. trist. 1 10.41> A quibus adueniat Miletida sospes ad urbem,
<ovid. trist. 1 10.42> Offensi quo me detulit ira dei.
<ovid. trist. 1 10.43> Haec si contigerint, meritae cadet agna Mineruae:
<ovid. trist. 1 10.44> Non facit ad nostras hostia maior opes.
<ovid. trist. 1 10.45> Vos quoque, Tyndaridae, quos haec colit insula, fratres,
<ovid. trist. 1 10.46> Mite precor duplici numen adesse uiae.
<ovid. trist. 1 10.47> Altera namque parat Symplegadas ire per artas,
<ovid. trist. 1 10.48> Scindere Bistonias altera puppis aquas.
<ovid. trist. 1 10.49> Vos facite ut uentos, loca cum diuersa petamus,
<ovid. trist. 1 10.50> Illa suos habeat, nec minus illa suos.
<ovid. trist. 1 11.1> Littera quaecumque est toto tibi lecta libello,
<ovid. trist. 1 11.2> Est mihi sollicito tempore facta uiae.
<ovid. trist. 1 11.3> Aut haec me, gelido tremerem cum mense Decembri,
<ovid. trist. 1 11.4> Scribentem mediis Hadria uidit aquis:
<ovid. trist. 1 11.5> Aut, postquam bimarem cursu superauimus Isthmon,
<ovid. trist. 1 11.6> Alteraque est nostrae sumpta carina fugae,
<ovid. trist. 1 11.7> Quod facerem uersus inter fera murmura ponti,
<ovid. trist. 1 11.8> Cycladas Aegaeas obstipuisse puto.
<ovid. trist. 1 11.9> Ipse ego nunc miror tantis animique marisque
<ovid. trist. 1 11.10> Fluctibus ingenium non cecidisse meum.
<ovid. trist. 1 11.11> Seu stupor huic studio siue est insania nomen,
<ovid. trist. 1 11.12> Omnis ab hac cura cura leuata mea est.
<ovid. trist. 1 11.13> Saepe ego nimbosis dubius iactabar ab Haedis,
<ovid. trist. 1 11.14> Saepe minax Steropes sidere pontus erat,
<ovid. trist. 1 11.15> Fuscabatque diem custos Atlantidos Vrsae,
<ovid. trist. 1 11.16> Aut Hyadas seris hauserat Auster aquis:
<ovid. trist. 1 11.17> Saepe maris pars intus erat; tamen ipse trementi
<ovid. trist. 1 11.18> Carmina ducebam qualiacumque manu.
<ovid. trist. 1 11.19> Nunc quoque contenti stridunt Aquilone rudentes,
<ovid. trist. 1 11.20> Inque modum tumuli concaua surgit aqua.
<ovid. trist. 1 11.21> Ipse gubernator tollens ad sidera palmas
<ovid. trist. 1 11.22> Exposcit uotis, immemor artis, opem.
<ovid. trist. 1 11.23> Quocumque aspexi, nihil est nisi mortis imago,
<ovid. trist. 1 11.24> Quam dubia timeo mente timensque precor.
<ovid. trist. 1 11.25> Attigero portum, portu terrebor ab ipso:
<ovid. trist. 1 11.26> Plus habet infesta terra timoris aqua.
<ovid. trist. 1 11.27> Nam simul insidiis hominum pelagique laboro,
<ovid. trist. 1 11.28> Et faciunt geminos ensis et unda metus.
<ovid. trist. 1 11.29> Ille meo uereor ne speret sanguine praedam,
<ovid. trist. 1 11.30> Haec titulum nostrae mortis habere uelit.
<ovid. trist. 1 11.31> Barbara pars laeua est auidaeque adsueta rapinae,
<ovid. trist. 1 11.32> Quam cruor et caedes bellaque semper habent.
<ovid. trist. 1 11.33> Cumque sit hibernis agitatum fluctibus aequor,
<ovid. trist. 1 11.34> Pectora sunt ipso turbidiora mari.
<ovid. trist. 1 11.35> Quo magis his debes ignoscere, candide lector,
<ovid. trist. 1 11.36> Si spe sunt, ut sunt, inferiora tua.
<ovid. trist. 1 11.37> Non haec in nostris, ut quondam, scripsimus hortis,
<ovid. trist. 1 11.38> Nec, consuete, meum, lectule, corpus habes.
<ovid. trist. 1 11.39> Iactor in indomito brumali luce profundo
<ovid. trist. 1 11.40> Ipsaque caeruleis charta feritur aquis.
<ovid. trist. 1 11.41> Improba pugnat hiems indignaturque quod ausim
<ovid. trist. 1 11.42> Scribere se rigidas incutiente minas.
<ovid. trist. 1 11.43> Vincat hiems hominem; sed eodem tempore, quaeso,
<ovid. trist. 1 11.44> Ipse modum statuam carminis, illa sui.
<ovid. trist. 2 1.1> Quid mihi uobiscum est, infelix cura, libelli, 
<ovid. trist. 2 1.2> Ingenio perii qui miser ipse meo? 
<ovid. trist. 2 1.3> Cur modo damnatas repeto, mea crimina, Musas? 
<ovid. trist. 2 1.4> An semel est poenam commeruisse parum? 
<ovid. trist. 2 1.5> Carmina fecerunt, ut me cognoscere uellet 
<ovid. trist. 2 1.6> Omine non fausto femina uirque meo: 
<ovid. trist. 2 1.7> Carmina fecerunt, ut me moresque notaret 
<ovid. trist. 2 1.8> Iam demi iussa Caesar ab Arte meos. 
<ovid. trist. 2 1.9> Deme mihi studium, uitae quoque crimina demes; 
<ovid. trist. 2 1.10> Acceptum refero uersibus esse nocens. 
<ovid. trist. 2 1.11> Hoc pretium curae uigilatorumque laborum 
<ovid. trist. 2 1.12> Cepimus: ingenio est poena reperta meo. 
<ovid. trist. 2 1.13> Si saperem, doctas odissem iure sorores, 
<ovid. trist. 2 1.14> Numina cultori perniciosa suo. 
<ovid. trist. 2 1.15> At nunc (tanta meo comes est insania morbo) 
<ovid. trist. 2 1.16> Saxa malum refero rursus ad ista pedem: 
<ovid. trist. 2 1.17> Scilicet ut uictus repetit gladiator harenam, 
<ovid. trist. 2 1.18> Et redit in tumidas naufraga puppis aquas. 
<ovid. trist. 2 1.19> Forsitan ut quondam Teuthrantia regna tenenti, 
<ovid. trist. 2 1.20> Sic mihi res eadem uulnus opemque feret, 
<ovid. trist. 2 1.21> Musaque, quam mouit, motam quoque leniet iram: 
<ovid. trist. 2 1.22> Exorant magnos carmina saepe deos. 
<ovid. trist. 2 1.23> Ipse quoque Ausonias Caesar matresque nurusque 
<ovid. trist. 2 1.24> Carmina turrigerae dicere iussit Opi: 
<ovid. trist. 2 1.25> Iusserat et Phoebo dici, quo tempore ludos 
<ovid. trist. 2 1.26> Fecit, quos aetas aspicit una semel. 
<ovid. trist. 2 1.27> His precor exemplis tua nunc, mitissime Caesar, 
<ovid. trist. 2 1.28> Fiat ab ingenio mollior ira meo. 
<ovid. trist. 2 1.29> Illa quidem iusta est, nec me meruisse negabo: 
<ovid. trist. 2 1.30> Non adeo nostro fugit ab ore pudor. 
<ovid. trist. 2 1.31> Sed nisi peccassem, quid tu concedere posses? 
<ovid. trist. 2 1.32> Materiam ueniae sors tibi nostra dedit. 
<ovid. trist. 2 1.33> Si, quotiens peccant homines, sua fulmina mittat 
<ovid. trist. 2 1.34> Iuppiter, exiguo tempore inermis erit; 
<ovid. trist. 2 1.35> Nunc ubi detonuit strepituque exterruit orbem, 
<ovid. trist. 2 1.36> Purum discussis aera reddit aquis. 
<ovid. trist. 2 1.37> Iure igitur genitorque deum rectorque uocatur, 
<ovid. trist. 2 1.38> Iure capax mundus nil Ioue maius habet. 
<ovid. trist. 2 1.39> Tu quoque, cum patriae rector dicare paterque, 
<ovid. trist. 2 1.40> Vtere more dei nomen habentis idem. 
<ovid. trist. 2 1.41> Idque facis, nec te quisquam moderatius umquam 
<ovid. trist. 2 1.42> Imperii potuit frena tenere sui. 
<ovid. trist. 2 1.43> Tu ueniam parti superatae saepe dedisti, 
<ovid. trist. 2 1.44> Non concessurus quam tibi uictor erat. 
<ovid. trist. 2 1.45> Diuitiis etiam multos et honoribus auctos 
<ovid. trist. 2 1.46> Vidi, qui tulerant in caput arma tuum; 
<ovid. trist. 2 1.47> Quaeque dies bellum, belli tibi sustulit iram, 
<ovid. trist. 2 1.48> Parsque simul templis utraque dona tulit; 
<ovid. trist. 2 1.49> Vtque tuus gaudet miles, quod uicerit hostem, 
<ovid. trist. 2 1.50> Sic uictum cur se gaudeat, hostis habet. 
<ovid. trist. 2 1.51> Causa mea est melior, qui nec contraria dicor 
<ovid. trist. 2 1.52> Arma nec hostiles esse secutus opes. 
<ovid. trist. 2 1.53> Per mare, per terras, per tertia numina iuro, 
<ovid. trist. 2 1.54> Per te praesentem conspicuumque deum, 
<ovid. trist. 2 1.55> Hunc animum fauisse tibi, uir maxime, meque, 
<ovid. trist. 2 1.56> Qua sola potui, mente fuisse tuum. 
<ovid. trist. 2 1.57> Optaui, peteres caelestia sidera tarde, 
<ovid. trist. 2 1.58> Parsque fui turbae parua precantis idem, 
<ovid. trist. 2 1.59> Et pia tura dedi pro te, cumque omnibus unus 
<ovid. trist. 2 1.60> Ipse quoque adiuui publica uota meis. 
<ovid. trist. 2 1.61> Quid referam libros, illos quoque, crimina nostra, 
<ovid. trist. 2 1.62> Mille locis plenos nominis esse tui? 
<ovid. trist. 2 1.63> Inspice maius opus, quod adhuc sine fine tenetur, 
<ovid. trist. 2 1.64> In non credendos corpora uersa modos: 
<ovid. trist. 2 1.65> Inuenies uestri praeconia nominis illic, 
<ovid. trist. 2 1.66> Inuenies animi pignora multa mei. 
<ovid. trist. 2 1.67> Non tua carminibus maior fit gloria, nec quo, 
<ovid. trist. 2 1.68> Vt maior fiat, crescere possit, habet. 
<ovid. trist. 2 1.69> Fama Ioui superest: tamen hunc sua facta referri 
<ovid. trist. 2 1.70> Et se materiam carminis esse iuuat, 
<ovid. trist. 2 1.71> Cumque Gigantei memorantur proelia belli, 
<ovid. trist. 2 1.72> Credibile est laetum laudibus esse suis. 
<ovid. trist. 2 1.73> Te celebrant alii, quanto decet ore, tuasque 
<ovid. trist. 2 1.74> Ingenio laudes uberiore canunt: 
<ovid. trist. 2 1.75> Sed tamen, ut fuso taurorum sanguine centum, 
<ovid. trist. 2 1.76> Sic capitur minimo turis honore deus. 
<ovid. trist. 2 1.77> A, ferus et nobis crudelior omnibus hostis, 
<ovid. trist. 2 1.78> Delicias legit qui tibi cumque meas, 
<ovid. trist. 2 1.79> Carmina ne nostris quae te uenerantia libris 
<ovid. trist. 2 1.80> Iudicio possint candidiore legi. 
<ovid. trist. 2 1.81> Esse sed irato quis te mihi posset amicus? 
<ovid. trist. 2 1.82> Vix tunc ipse mihi non inimicus eram. 
<ovid. trist. 2 1.83> Cum coepit quassata domus subsidere, partes 
<ovid. trist. 2 1.84> In proclinatas omne recumbit onus, 
<ovid. trist. 2 1.85> Cunctaque fortuna rimam faciente dehiscunt, 
<ovid. trist. 2 1.86> Ipsa suoque eadem pondere tracta ruunt. 
<ovid. trist. 2 1.87> Ergo hominum quaesitum odium mihi carmine, quosque 
<ovid. trist. 2 1.88> Debuit, est uultus turba secuta tuos. 
<ovid. trist. 2 1.89> At, memini, uitamque meam moresque probabas 
<ovid. trist. 2 1.90> Illo, quem dederas, praetereuntis equo: 
<ovid. trist. 2 1.91> Quod si non prodest et honesti gloria nulla 
<ovid. trist. 2 1.92> Redditur, at nullum crimen adeptus eram. 
<ovid. trist. 2 1.93> Nec male commissa est nobis fortuna reorum 
<ovid. trist. 2 1.94> Lisque decem deciens inspicienda uiris. 
<ovid. trist. 2 1.95> Res quoque priuatas statui sine crimine iudex, 
<ovid. trist. 2 1.96> Deque mea fassa est pars quoque uicta fide. 
<ovid. trist. 2 1.97> Me miserum! potui, si non extrema nocerent, 
<ovid. trist. 2 1.98> Iudicio tutus non semel esse tuo. 
<ovid. trist. 2 1.99> Vltima me perdunt, imoque sub aequore mergit 
<ovid. trist. 2 1.100> Incolumem totiens una procella ratem. 
<ovid. trist. 2 1.101> Nec mihi pars nocuit de gurgite parua, sed omnes 
<ovid. trist. 2 1.102> Pressere hoc fluctus oceanusque caput. 
<ovid. trist. 2 1.103> Cur aliquid uidi? cur noxia lumina feci? 
<ovid. trist. 2 1.104> Cur imprudenti cognita culpa mihi? 
<ovid. trist. 2 1.105> Inscius Actaeon uidit sine ueste Dianam: 
<ovid. trist. 2 1.106> Praeda fuit canibus non minus ille suis. 
<ovid. trist. 2 1.107> Scilicet in superis etiam fortuna luenda est, 
<ovid. trist. 2 1.108> Nec ueniam laeso numine casus habet. 
<ovid. trist. 2 1.109> Illa nostra die, qua me malus abstulit error, 
<ovid. trist. 2 1.110> Parua quidem periit, sed sine labe domus: 
<ovid. trist. 2 1.111> Sic quoque parua tamen, patrio dicatur ut aeuo 
<ovid. trist. 2 1.112> Clara nec ullius nobilitate minor, 
<ovid. trist. 2 1.113> Et neque diuitiis nec paupertate notanda, 
<ovid. trist. 2 1.114> Vnde sit in neutrum(==NE-U-TRUM) conspiciendus eques. 
<ovid. trist. 2 1.115> Sit quoque nostra domus uel censu parua uel ortu, 
<ovid. trist. 2 1.116> Ingenio certe non latet illa meo: 
<ovid. trist. 2 1.117> Quo uidear quamuis nimium iuuenaliter usus, 
<ovid. trist. 2 1.118> Grande tamen toto nomen ab orbe fero; 
<ovid. trist. 2 1.119> Turbaque doctorum Nasonem nouit, et audet 
<ovid. trist. 2 1.120> Non fastiditis adnumerare uiris. 
<ovid. trist. 2 1.121> Corruit haec igitur Musis accepta, sub uno 
<ovid. trist. 2 1.122> Sed non exiguo crimine lapsa domus: 
<ovid. trist. 2 1.123> Atque ea sic lapsa est, ut surgere, si modo laesi 
<ovid. trist. 2 1.124> Ematuruerit Caesaris ira, queat. 
<ovid. trist. 2 1.125> Cuius in euentu poenae clementia tanta est, 
<ovid. trist. 2 1.126> Venerit ut nostro lenior illa metu. 
<ovid. trist. 2 1.127> Vita data est, citraque necem tua constitit ira, 
<ovid. trist. 2 1.128> O princeps parce uiribus use tuis! 
<ovid. trist. 2 1.129> Insuper accedunt, te non adimente, paternae, 
<ovid. trist. 2 1.130> Tamquam uita parum muneris esset, opes. 
<ovid. trist. 2 1.131> Nec mea decreto damnasti facta senatus, 
<ovid. trist. 2 1.132> Nec mea selecto iudice iussa fuga est. 
<ovid. trist. 2 1.133> Tristibus inuectus uerbis (ita principe dignum) 
<ovid. trist. 2 1.134> Vltus es offensas, ut decet, ipse tuas. 
<ovid. trist. 2 1.135> Adde quod edictum, quamuis immite minaxque, 
<ovid. trist. 2 1.136> Attamen in poenae nomine lene fuit: 
<ovid. trist. 2 1.137> Quippe relegatus, non exul, dicor in illo, 
<ovid. trist. 2 1.138> Priuaque fortunae sunt ibi uerba meae. 
<ovid. trist. 2 1.139> Nulla quidem sano grauior mentisque potenti 
<ovid. trist. 2 1.140> Poena est, quam tanto displicuisse uiro: 
<ovid. trist. 2 1.141> Sed solet interdum fieri placabile numen: 
<ovid. trist. 2 1.142> Nube solet pulsa candidus ire dies. 
<ovid. trist. 2 1.143> Vidi ego pampineis oneratam uitibus ulmum, 
<ovid. trist. 2 1.144> Quae fuerat saeui fulmine tacta Iouis. 
<ovid. trist. 2 1.145> Ipse licet sperare uetes, sperabimus usque; 
<ovid. trist. 2 1.146> Hoc unum fieri te prohibente potest. 
<ovid. trist. 2 1.147> Spes mihi magna subit, cum te, mitissime princeps, 
<ovid. trist. 2 1.148> Spes mihi, respicio cum mea facta, cadit. 
<ovid. trist. 2 1.149> Ac ueluti uentis agitantibus aera non est 
<ovid. trist. 2 1.150> Aequalis rabies continuusque furor, 
<ovid. trist. 2 1.151> Sed modo subsidunt intermissique silescunt, 
<ovid. trist. 2 1.152> Vimque putes illos deposuisse suam: 
<ovid. trist. 2 1.153> Sic abeunt redeuntque mei uariantque timores, 
<ovid. trist. 2 1.154> Et spem placandi dantque negantque tui. 
<ovid. trist. 2 1.155> Per superos igitur, qui dant tibi longa dabuntque 
<ovid. trist. 2 1.156> Tempora, Romanum si modo nomen amant; 
<ovid. trist. 2 1.157> Per patriam, quae te tuta et secura parente est, 
<ovid. trist. 2 1.158> Cuius, ut in populo, pars ego nuper eram; 
<ovid. trist. 2 1.159> Sic tibi, quem semper factis animoque mereris, 
<ovid. trist. 2 1.160> Reddatur gratae debitus urbis amor; 
<ovid. trist. 2 1.161> Liuia sic tecum sociales compleat annos, 
<ovid. trist. 2 1.162> Quae, nisi te, nullo coniuge digna fuit, 
<ovid. trist. 2 1.163> Quae si non esset, caelebs te uita deceret, 
<ovid. trist. 2 1.164> Nullaque, cui posses esse maritus, erat; 
<ovid. trist. 2 1.165> Sospite sit tecum natus quoque sospes, et olim 
<ovid. trist. 2 1.166> Imperium regat hoc cum seniore senex; 
<ovid. trist. 2 1.167> Vt faciuntque tui, sidus iuuenale, nepotes, 
<ovid. trist. 2 1.168> Per tua perque sui facta parentis, eant; 
<ovid. trist. 2 1.169> Sic adsueta tuis semper Victoria castris 
<ovid. trist. 2 1.170> Nunc quoque se praestet notaque signa petat, 
<ovid. trist. 2 1.171> Ausoniumque ducem solitis circumuolet alis, 
<ovid. trist. 2 1.172> Ponat et in nitida laurea serta coma, 
<ovid. trist. 2 1.173> Per quem bella geris, cuius nunc corpore pugnas, 
<ovid. trist. 2 1.174> Auspicium cui das grande deosque tuos, 
<ovid. trist. 2 1.175> Dimidioque tui praesens es et aspicis urbem, 
<ovid. trist. 2 1.176> Dimidio procul es saeuaque bella geris; 
<ovid. trist. 2 1.177> Hic tibi sic redeat superato uictor ab hoste, 
<ovid. trist. 2 1.178> Inque coronatis fulgeat altus equis: 
<ovid. trist. 2 1.179> Parce, precor, fulmenque tuum, fera tela, reconde, 
<ovid. trist. 2 1.180> Heu nimium misero cognita tela mihi! 
<ovid. trist. 2 1.181> Parce, pater patriae, nec nominis immemor huius 
<ovid. trist. 2 1.182> Olim placandi spem mihi tolle tui. 
<ovid. trist. 2 1.183> Non precor ut redeam, quamuis maiora petitis 
<ovid. trist. 2 1.184> Credibile est magnos saepe dedisse deos: 
<ovid. trist. 2 1.185> Mitius exilium si das propiusque roganti, 
<ovid. trist. 2 1.186> Pars erit ex poena magna leuata mea. 
<ovid. trist. 2 1.187> Vltima perpetior medios eiectus in hostes, 
<ovid. trist. 2 1.188> Nec quisquam patria longius exul abest. 
<ovid. trist. 2 1.189> Solus ad egressus missus septemplicis Histri 
<ovid. trist. 2 1.190> Parrhasiae gelido uirginis axe premor. 
<ovid. trist. 2 1.191> Ciziges et Colchi Tereteaque turba Getaeque 
<ovid. trist. 2 1.192> Danuuii mediis uix prohibentur aquis; 
<ovid. trist. 2 1.193> Cumque alii causa tibi sint grauiore fugati, 
<ovid. trist. 2 1.194> Vlterior nulli, quam mihi, terra data est. 
<ovid. trist. 2 1.195> Longius hac nihil est, nisi tantum frigus et hostes, 
<ovid. trist. 2 1.196> Et maris astricto quae coit unda gelu. 
<ovid. trist. 2 1.197> Hactenus Euxini pars est Romana sinistri: 
<ovid. trist. 2 1.198> Proxima Bastarnae Sauromataeque tenent. 
<ovid. trist. 2 1.199> Haec est Ausonio sub iure nouissima, uixque 
<ovid. trist. 2 1.200> Haeret in imperii margine terra tui. 
<ovid. trist. 2 1.201> Vnde precor supplex ut nos in tuta releges, 
<ovid. trist. 2 1.202> Ne sit cum patria pax quoque adempta mihi, 
<ovid. trist. 2 1.203> Ne timeam gentes, quas non bene summouet Hister, 
<ovid. trist. 2 1.204> Neue tuus possim ciuis ab hoste capi. 
<ovid. trist. 2 1.205> Fas prohibet Latio quemquam de sanguine natum 
<ovid. trist. 2 1.206> Caesaribus saluis barbara uincla pati. 
<ovid. trist. 2 1.207> Perdiderint cum me duo crimina, carmen et error, 
<ovid. trist. 2 1.208> Alterius facti culpa silenda mihi: 
<ovid. trist. 2 1.209> Nam non sum tanti, renouem ut tua uulnera, Caesar, 
<ovid. trist. 2 1.210> Quem nimio plus est indoluisse semel. 
<ovid. trist. 2 1.211> Altera pars superest, qua turpi carmine factus 
<ovid. trist. 2 1.212> Arguor obsceni doctor adulterii. 
<ovid. trist. 2 1.213> Fas ergo est aliqua caelestia pectora falli, 
<ovid. trist. 2 1.214> Et sunt notitia multa minora tua; 
<ovid. trist. 2 1.215> Vtque deos caelumque simul sublime tuenti 
<ovid. trist. 2 1.216> Non uacat exiguis rebus adesse Ioui, 
<ovid. trist. 2 1.217> De te pendentem sic dum circumspicis orbem, 
<ovid. trist. 2 1.218> Effugiunt curas inferiora tuas. 
<ovid. trist. 2 1.219> Scilicet imperii princeps statione relicta 
<ovid. trist. 2 1.220> Imparibus legeres carmina facta modis? 
<ovid. trist. 2 1.221> Non ea te moles Romani nominis urget, 
<ovid. trist. 2 1.222> Inque tuis umeris tam leue fertur onus, 
<ovid. trist. 2 1.223> Lusibus ut possis aduertere numen ineptis, 
<ovid. trist. 2 1.224> Excutiasque oculis otia nostra tuis. 
<ovid. trist. 2 1.225> Nunc tibi Pannonia est, nunc Illyris ora domanda, 
<ovid. trist. 2 1.226> Raetica nunc praebent Thraciaque arma metum, 
<ovid. trist. 2 1.227> Nunc petit Armenius pacem, nunc porrigit arcus 
<ovid. trist. 2 1.228> Parthus eques timida captaque signa manu, 
<ovid. trist. 2 1.229> Nunc te prole tua iuuenem Germania sentit, 
<ovid. trist. 2 1.230> Bellaque pro magno Caesare Caesar obit. 
<ovid. trist. 2 1.231> Denique, ut in tanto, quantum non extitit umquam, 
<ovid. trist. 2 1.232> Corpore pars nulla est, quae labet, imperii, 
<ovid. trist. 2 1.233> Vrbs quoque te et legum lassat tutela tuarum 
<ovid. trist. 2 1.234> Et morum, similes quos cupis esse tuis. 
<ovid. trist. 2 1.235> Non tibi contingunt, quae gentibus otia praestas, 
<ovid. trist. 2 1.236> Bellaque cum multis irrequieta geris. 
<ovid. trist. 2 1.237> Mirer in hoc igitur tantarum pondere rerum 
<ovid. trist. 2 1.238> Te numquam nostros euoluisse(==EVOLUISSE) iocos? 
<ovid. trist. 2 1.239> At si, quod mallem, uacuum tibi forte fuisset, 
<ovid. trist. 2 1.240> Nullum legisses crimen in Arte mea. 
<ovid. trist. 2 1.241> Illa quidem fateor frontis non esse seuerae 
<ovid. trist. 2 1.242> Scripta, nec a tanto principe digna legi: 
<ovid. trist. 2 1.243> Non tamen idcirco legum contraria iussis 
<ovid. trist. 2 1.244> Sunt ea Romanas erudiuntque nurus. 
<ovid. trist. 2 1.245> Neue, quibus scribam, possis dubitare, libellos, 
<ovid. trist. 2 1.246> Quattuor hos uersus e tribus unus habet: 
<ovid. trist. 2 1.247>"Este procul, uittae tenues, insigne pudoris, 
<ovid. trist. 2 1.248> Quaeque tegis medios instita longa pedes! 
<ovid. trist. 2 1.249> Nil nisi legitimum concessaque furta canemus, 
<ovid. trist. 2 1.250> Inque meo nullum carmine crimen erit." 
<ovid. trist. 2 1.251> Ecquid ab hac omnes rigide summouimus Arte, 
<ovid. trist. 2 1.252> Quas stola contingi uittaque sumpta uetat? 
<ovid. trist. 2 1.253>"At matrona potest alienis artibus uti, 
<ovid. trist. 2 1.254> Quoque trahat, quamuis non doceatur, habet." 
<ovid. trist. 2 1.255> Nil igitur matrona legat, quia carmine ab omni 
<ovid. trist. 2 1.256> Ad delinquendum doctior esse potest. 
<ovid. trist. 2 1.257> Quodcumque attigerit siqua est studiosa sinistri, 
<ovid. trist. 2 1.258> Ad uitium mores instruet inde suos. 
<ovid. trist. 2 1.259> Sumpserit Annales (nihil est hirsutius illis) 
<ovid. trist. 2 1.260> Facta sit unde parens Ilia, nempe leget. 
<ovid. trist. 2 1.261> Sumpserit "Aeneadum genetrix" ubi prima, requiret, 
<ovid. trist. 2 1.262> Aeneadum genetrix unde sit alma Venus. 
<ovid. trist. 2 1.263> Persequar inferius, modo si licet ordine ferri, 
<ovid. trist. 2 1.264> Posse nocere animis carminis omne genus. 
<ovid. trist. 2 1.265> Non tamen idcirco crimen liber omnis habebit: 
<ovid. trist. 2 1.266> Nil prodest, quod non laedere possit idem. 
<ovid. trist. 2 1.267> Igne quid utilius? siquis tamen urere tecta 
<ovid. trist. 2 1.268> Comparat, audaces instruit igne manus. 
<ovid. trist. 2 1.269> Eripit interdum, modo dat medicina salutem, 
<ovid. trist. 2 1.270> Quaeque iuuet, monstrat, quaeque sit herba nocens. 
<ovid. trist. 2 1.271> Et latro et cautus praecingitur ense uiator 
<ovid. trist. 2 1.272> Ille sed insidias, hic sibi portat opem. 
<ovid. trist. 2 1.273> Discitur innocuas ut agat facundia causas: 
<ovid. trist. 2 1.274> Protegit haec sontes, immeritosque premit. 
<ovid. trist. 2 1.275> Sic igitur carmen, recta si mente legatur, 
<ovid. trist. 2 1.276> Constabit nulli posse nocere meum. 
<ovid. trist. 2 1.277>"At quasdam uitio." quicumque hoc concipit, errat, 
<ovid. trist. 2 1.278> Et nimium scriptis arrogat ille meis. 
<ovid. trist. 2 1.279> Vt tamen hoc fatear, ludi quoque semina praebent 
<ovid. trist. 2 1.280> Nequitiae: tolli tota theatra iube: 
<ovid. trist. 2 1.281> Peccandi causam multis quam saepe dederunt, 
<ovid. trist. 2 1.282> Martia cum durum sternit harena solum. 
<ovid. trist. 2 1.283> Tollatur Circus; non tuta licentia Circist: 
<ovid. trist. 2 1.284> Hic sedet ignoto iuncta puella uiro. 
<ovid. trist. 2 1.285> Cum quaedam spatientur in hoc, ut amator eodem 
<ovid. trist. 2 1.286> Conueniat, quare porticus ulla patet? 
<ovid. trist. 2 1.287> Quis locus est templis augustior? haec quoque uitet, 
<ovid. trist. 2 1.288> In culpam siqua est ingeniosa suam. 
<ovid. trist. 2 1.289> Cum steterit Iouis aede, Iouis succurret in aede 
<ovid. trist. 2 1.290> Quam multas matres fecerit ille deus. 
<ovid. trist. 2 1.291> Proxima adoranti Iunonis templa subibit, 
<ovid. trist. 2 1.292> Paelicibus multis hanc doluisse deam. 
<ovid. trist. 2 1.293> Pallade conspecta, natum de crimine uirgo 
<ovid. trist. 2 1.294> Sustulerit quare, quaeret, Erichthonium. 
<ovid. trist. 2 1.295> Venerit in magni templum, tua munera, Martis, 
<ovid. trist. 2 1.296> Stat Venus Vltori iuncta, uir ante fores. 
<ovid. trist. 2 1.297> Isidis aede sedens, cur hanc Saturnia, quaeret, 
<ovid. trist. 2 1.298> Egerit Ionio Bosporioque mari? 
<ovid. trist. 2 1.299> In Venerem Anchises, in Lunam Latmius heros, 
<ovid. trist. 2 1.300> In Cererem Iasion, qui referatur, erit. 
<ovid. trist. 2 1.301> Omnia peruersas possunt corrumpere mentes 
<ovid. trist. 2 1.302> Stant tamen illa suis omnia tuta locis. 
<ovid. trist. 2 1.303> Et procul a scripta solis meretricibus Arte 
<ovid. trist. 2 1.304> Summouet ingenuas pagina prima manus. 
<ovid. trist. 2 1.305> Quaecumque erupit, qua non sinit ire sacerdos, 
<ovid. trist. 2 1.306> Protinus huic dempti criminis ipsa rea est. 
<ovid. trist. 2 1.307> Nec tamen est facinus uersus euoluere mollis, 
<ovid. trist. 2 1.308> Multa licet castae non facienda legant. 
<ovid. trist. 2 1.309> Saepe supercilii nudas matrona seueri 
<ovid. trist. 2 1.310> Et Veneris stantis ad genus omne uidet. 
<ovid. trist. 2 1.311> Corpora Vestales oculi meretricia cernunt, 
<ovid. trist. 2 1.312> Nec domino poenae res ea causa fuit. 
<ovid. trist. 2 1.313> At cur in nostra nimia est lasciuia Musa, 
<ovid. trist. 2 1.314> Curue meus cuiquam suadet amare liber? 
<ovid. trist. 2 1.315> Nil nisi peccatum manifestaque culpa fatenda est: 
<ovid. trist. 2 1.316> Paenitet ingenii iudiciique mei. 
<ovid. trist. 2 1.317> Cur non Argolicis potius quae concidit armis 
<ovid. trist. 2 1.318> Vexata est iterum carmine Troia meo? 
<ovid. trist. 2 1.319> Cur tacui Thebas et uulnera mutua fratrum, 
<ovid. trist. 2 1.320> Et septem portas, sub duce quamque suo? 
<ovid. trist. 2 1.321> Nec mihi materiam bellatrix Roma negabat, 
<ovid. trist. 2 1.322> Et pius est patriae facta referre labor. 
<ovid. trist. 2 1.323> Denique cum meritis impleueris omnia, Caesar, 
<ovid. trist. 2 1.324> Pars mihi de multis una canenda fuit, 
<ovid. trist. 2 1.325> Vtque trahunt oculos radiantia lumina solis, 
<ovid. trist. 2 1.326> Traxissent animum sic tua facta meum. 
<ovid. trist. 2 1.327> Arguor immerito. tenuis mihi campus aratur: 
<ovid. trist. 2 1.328> Illud erat magnae fertilitatis opus. 
<ovid. trist. 2 1.329> Non ideo debet pelago se credere, siqua 
<ovid. trist. 2 1.330> Audet in exiguo ludere cumba lacu. 
<ovid. trist. 2 1.331> Forsan (et hoc dubitem) numeris leuioribus aptus 
<ovid. trist. 2 1.332> Sim satis, in paruos sufficiamque modos: 
<ovid. trist. 2 1.333> At si me iubeas domitos Iouis igne Gigantas 
<ovid. trist. 2 1.334> Dicere, conantem debilitabit onus. 
<ovid. trist. 2 1.335> Diuitis ingenii est immania Caesaris acta 
<ovid. trist. 2 1.336> Condere, materia ne superetur opus. 
<ovid. trist. 2 1.337> Et tamen ausus eram. sed detractare uidebar, 
<ovid. trist. 2 1.338> Quodque nefas, damno uiribus esse tuis. 
<ovid. trist. 2 1.339> Ad leue rursus opus, iuuenalia carmina, ueni, 
<ovid. trist. 2 1.340> Et falso moui pectus amore meum. 
<ovid. trist. 2 1.341> Non equidem uellem: sed me mea fata trahebant, 
<ovid. trist. 2 1.342> Inque meas poenas ingeniosus eram. 
<ovid. trist. 2 1.343> Et mihi, quod didici! cur me docuere parentes, 
<ovid. trist. 2 1.344> Litteraque est oculos ulla morata meos? 
<ovid. trist. 2 1.345> Haec tibi me inuisum lasciuia fecit, ob Artes, 
<ovid. trist. 2 1.346> Quis ratus es uetitos sollicitare toros. 
<ovid. trist. 2 1.347> Sed neque me nuptae didicerunt furta magistro, 
<ovid. trist. 2 1.348> Quodque parum nouit, nemo docere potest. 
<ovid. trist. 2 1.349> Sic ego delicias et mollia carmina feci, 
<ovid. trist. 2 1.350> Strinxerit ut nomen fabula nulla meum. 
<ovid. trist. 2 1.351> Nec quisquam est adeo media de plebe maritus, 
<ovid. trist. 2 1.352> Vt dubius uitio sit pater ille meo. 
<ovid. trist. 2 1.353> Crede mihi, distant mores a carmine nostro 
<ovid. trist. 2 1.354>(Vita uerecunda est, Musa iocosa mea) 
<ovid. trist. 2 1.355> Magnaque pars mendax operum est et ficta meorum: 
<ovid. trist. 2 1.356> Plus sibi permisit compositore suo. 
<ovid. trist. 2 1.357> Nec liber indicium est animi, sed honesta uoluntas: 
<ovid. trist. 2 1.358> Plurima mulcendis auribus apta feres. 
<ovid. trist. 2 1.359> Accius esset atrox, conuiua Terentius esset, 
<ovid. trist. 2 1.360> Essent pugnaces qui fera bella canunt. 
<ovid. trist. 2 1.361> Denique composui teneros non solus amores: 
<ovid. trist. 2 1.362> Composito poenas solus amore dedi. 
<ovid. trist. 2 1.363> Quid, nisi cum multo Venerem confundere uino, 
<ovid. trist. 2 1.364> Praecepit lyrici Teia Musa senis? 
<ovid. trist. 2 1.365> Lesbia quid docuit Sappho, nisi amare, puellas? 
<ovid. trist. 2 1.366> Tuta tamen Sappho, tutus et ille fuit. 
<ovid. trist. 2 1.367> Nec tibi, Battiade, nocuit, quod saepe legenti 
<ovid. trist. 2 1.368> Delicias uersu fassus es ipse tuas. 
<ovid. trist. 2 1.369> Fabula iucundi nulla est sine amore Menandri, 
<ovid. trist. 2 1.370> Et solet hic pueris uirginibusque legi. 
<ovid. trist. 2 1.371> Ilias ipsa quid est aliud, nisi adultera, de qua 
<ovid. trist. 2 1.372> Inter amatorem pugna uirumque fuit? 
<ovid. trist. 2 1.373> Quid prius est illi flamma Briseidos, utque 
<ovid. trist. 2 1.374> Fecerit iratos rapta puella duces? 
<ovid. trist. 2 1.375> Aut quid Odyssea est, nisi femina propter amorem, 
<ovid. trist. 2 1.376> Dum uir abest, multis una petita procis? 
<ovid. trist. 2 1.377> Quis, nisi Maeonides, Venerem Martemque ligatos 
<ovid. trist. 2 1.378> Narrat in obsceno corpora prensa toro? 
<ovid. trist. 2 1.379> Vnde nisi indicio magni sciremus Homeri 
<ovid. trist. 2 1.380> Hospitis igne duas incaluisse deas? 
<ovid. trist. 2 1.381> Omne genus scripti grauitate tragoedia uincit: 
<ovid. trist. 2 1.382> Haec quoque materiam semper amoris habet. 
<ovid. trist. 2 1.383> Numquid in Hippolyto, nisi caecae flamma nouercae? 
<ovid. trist. 2 1.384> Nobilis est Canace fratris amore sui. 
<ovid. trist. 2 1.385> Quid? non Tantalides agitante Cupidine currus 
<ovid. trist. 2 1.386> Pisaeam Phrygiis uexit eburnus equis? 
<ovid. trist. 2 1.387> Tingeret ut ferrum natorum sanguine mater, 
<ovid. trist. 2 1.388> Concitus a laeso fecit amore dolor. 
<ovid. trist. 2 1.389> Fecit amor subitas uolucres cum paelice regem, 
<ovid. trist. 2 1.390> Quaeque suum luget nunc quoque mater Ityn. 
<ovid. trist. 2 1.391> Si non Aeropen frater sceleratus amasset, 
<ovid. trist. 2 1.392> Auersos Solis non legeremus equos. 
<ovid. trist. 2 1.393> Impia nec tragicos tetigisset Scylla coturnos, 
<ovid. trist. 2 1.394> Ni patrium crinem desecuisset amor. 
<ovid. trist. 2 1.395> Qui legis Electran et egentem mentis Oresten, 
<ovid. trist. 2 1.396> Aegisthi crimen Tyndaridosque legis. 
<ovid. trist. 2 1.397> Nam quid de tetrico referam domitore Chimaerae, 
<ovid. trist. 2 1.398> Quem leto fallax hospita paene dedit? 
<ovid. trist. 2 1.399> Quid loquar Hermionen, quid te, Schoeneia uirgo, 
<ovid. trist. 2 1.400> Teque, Mycenaeo Phoebas amata duci? 
<ovid. trist. 2 1.401> Quid Danaen Danaesque nurum matremque Lyaei 
<ovid. trist. 2 1.402> Haemonaque et noctes cui coiere duae? 
<ovid. trist. 2 1.403> Quid Peliae generum, quid Thesea, quiue Pelasgum 
<ovid. trist. 2 1.404> Iliacam tetigit de rate primus humum? 
<ovid. trist. 2 1.405> Huc Iole Pyrrhique parens, huc Herculis uxor, 
<ovid. trist. 2 1.406> Huc accedat Hylas Iliacusque puer. 
<ovid. trist. 2 1.407> Tempore deficiar, tragicos si persequar ignes, 
<ovid. trist. 2 1.408> Vixque meus capiet nomina nuda liber. 
<ovid. trist. 2 1.409> Est et in obscenos commixta tragoedia risus, 
<ovid. trist. 2 1.410> Multaque praeteriti uerba pudoris habet. 
<ovid. trist. 2 1.411> Nec nocet auctori, mollem qui fecit Achillem, 
<ovid. trist. 2 1.412> Infregisse suis fortia facta modis. 
<ovid. trist. 2 1.413> Iunxit Aristides Milesia crimina secum, 
<ovid. trist. 2 1.414> Pulsus Aristides nec tamen urbe sua est. 
<ovid. trist. 2 1.415> Nec qui descripsit corrumpi semina matrum, 
<ovid. trist. 2 1.416> Eubius, impurae conditor historiae, 
<ovid. trist. 2 1.417> Nec qui composuit nuper Sybaritica, fugit, 
<ovid. trist. 2 1.418> Nec qui concubitus non tacuere suos. 
<ovid. trist. 2 1.419> Suntque ea doctorum monumentis mixta uirorum, 
<ovid. trist. 2 1.420> Muneribusque ducum publica facta patent. 
<ovid. trist. 2 1.421> Neue peregrinis tantum defendar ab armis, 
<ovid. trist. 2 1.422> Et Romanus habet multa iocosa liber. 
<ovid. trist. 2 1.423> Vtque suo Martem cecinit grauis Ennius ore, 
<ovid. trist. 2 1.424> Ennius ingenio maximus, arte rudis: 
<ovid. trist. 2 1.425> Explicat ut causas rapidi Lucretius ignis, 
<ovid. trist. 2 1.426> Casurumque triplex uaticinatur opus: 
<ovid. trist. 2 1.427> Sic sua lasciuo cantata est saepe Catullo 
<ovid. trist. 2 1.428> Femina, cui falsum Lesbia nomen erat; 
<ovid. trist. 2 1.429> Nec contentus ea, multos uulgauit amores, 
<ovid. trist. 2 1.430> In quibus ipse suum fassus adulterium est. 
<ovid. trist. 2 1.431> Par fuit exigui similisque licentia Calui(==CALVI), 
<ovid. trist. 2 1.432> Detexit uariis qui sua furta modis. 
<ovid. trist. 2 1.433> Cinna quoque his comes est, Cinnaque procacior Anser, 
<ovid. trist. 2 1.434> Et leue Cornufici parque Catonis opus. 
<ovid. trist. 2 1.435> Quid referam Ticidae, quid Memmi carmen, apud quos 
<ovid. trist. 2 1.436> Rebus adest nomen nominibusque pudor, 
<ovid. trist. 2 1.437> Et quorum libris modo dissimulata Perilla est, 
<ovid. trist. 2 1.438> Nomine nunc legitur dicta, Metelle, tuo? 
<ovid. trist. 2 1.439> Is quoque, Phasiacas Argon qui duxit in undas, 
<ovid. trist. 2 1.440> Non potuit Veneris furta tacere suae. 
<ovid. trist. 2 1.441> Nec minus Hortensi, nec sunt minus improba Serui(==SERVI) 
<ovid. trist. 2 1.442> Carmina. quis dubitet nomina tanta sequi? 
<ovid. trist. 2 1.443> Vertit Aristiden Sisenna, nec offuit illi, 
<ovid. trist. 2 1.444> Historiae turpis inseruisse iocos. 
<ovid. trist. 2 1.445> Non fuit opprobrio celebrasse Lycorida Gallo, 
<ovid. trist. 2 1.446> Sed linguam nimio non tenuisse mero. 
<ovid. trist. 2 1.447> Credere iuranti durum putat esse Tibullus, 
<ovid. trist. 2 1.448> Sic etiam de se quod neget illa uiro: 
<ovid. trist. 2 1.449> Fallere custodes idem docuisse fatetur, 
<ovid. trist. 2 1.450> Seque sua miserum nunc ait arte premi. 
<ovid. trist. 2 1.451> Saepe, uelut gemmam dominae signumue probaret, 
<ovid. trist. 2 1.452> Per causam meminit se tetigisse manum, 
<ovid. trist. 2 1.453> Vtque refert, digitis saepe est nutuque locutus, 
<ovid. trist. 2 1.454> Et tacitam mensae duxit in orbe notam 
<ovid. trist. 2 1.455> Et quibus e sucis abeat de corpore liuor, 
<ovid. trist. 2 1.456> Impresso fieri qui solet ore, docet: 
<ovid. trist. 2 1.457> Denique ab incauto nimium petit ille marito, 
<ovid. trist. 2 1.458> Se quoque uti seruet, peccet ut illa minus. 
<ovid. trist. 2 1.459> Scit, cui latretur, cum solus obambulet, ipsas 
<ovid. trist. 2 1.460> Cui totiens clausas excreet ante fores, 
<ovid. trist. 2 1.461> Multaque dat furti talis praecepta docetque 
<ovid. trist. 2 1.462> Qua nuptae possint fallere ab arte uiros. 
<ovid. trist. 2 1.463> Non fuit hoc illi fraudi, legiturque Tibullus 
<ovid. trist. 2 1.464> Et placet, et iam te principe notus erat. 
<ovid. trist. 2 1.465> Inuenies eadem blandi praecepta Properti: 
<ovid. trist. 2 1.466> Destrictus minima nec tamen ille nota est. 
<ovid. trist. 2 1.467> His ego successi, quoniam praestantia candor 
<ovid. trist. 2 1.468> Nomina uiuorum dissimulare iubet. 
<ovid. trist. 2 1.469> Non timui, fateor, ne, qua tot iere carinae, 
<ovid. trist. 2 1.470> Naufraga seruatis omnibus una foret. 
<ovid. trist. 2 1.471> Sunt aliis scriptae, quibus alea luditur, artes 
<ovid. trist. 2 1.472>(Hoc est ad nostros non leue crimen auos) 
<ovid. trist. 2 1.473> Quid ualeant tali, quo possis plurima iactu 
<ovid. trist. 2 1.474> Figere, damnosos effugiasue canes, 
<ovid. trist. 2 1.475> Tessera quos habeat numeros, distante uocato 
<ovid. trist. 2 1.476> Mittere quo deceat, quo dare missa modo, 
<ovid. trist. 2 1.477> Discolor ut recto grassetur limite miles, 
<ovid. trist. 2 1.478> Cum medius gemino calculus hoste perit, 
<ovid. trist. 2 1.479> Vt bellare sequens sciat et reuocare priorem, 
<ovid. trist. 2 1.480> Nec tuto fugiens incomitatus eat; 
<ovid. trist. 2 1.481> Parua sit ut ternis instructa tabella lapillis, 
<ovid. trist. 2 1.482> In qua uicisse est continuasse suos; 
<ovid. trist. 2 1.483> Quique alii lusus (neque enim nunc persequar omnes) 
<ovid. trist. 2 1.484> Perdere, rem caram, tempora nostra solent. 
<ovid. trist. 2 1.485> Ecce canit formas alius iactusque pilarum, 
<ovid. trist. 2 1.486> Hic artem nandi praecipit, ille trochi, 
<ovid. trist. 2 1.487> Composita est aliis fucandi cura coloris; 
<ovid. trist. 2 1.488> Hic epulis leges hospitioque dedit 
<ovid. trist. 2 1.489> Alter humum, de qua fingantur pocula, monstrat, 
<ovid. trist. 2 1.490> Quaeque, docet, liquido testa sit apta mero. 
<ovid. trist. 2 1.491> Talia luduntur fumoso mense Decembri, 
<ovid. trist. 2 1.492> Quae damno nulli composuisse fuit. 
<ovid. trist. 2 1.493> His ego deceptus non tristia carmina feci, 
<ovid. trist. 2 1.494> Sed tristis nostros poena secuta iocos. 
<ovid. trist. 2 1.495> Denique nec uideo tot de scribentibus unum, 
<ovid. trist. 2 1.496> Quem sua perdiderit Musa, repertus ego. 
<ovid. trist. 2 1.497> Quid, si scripsissem mimos obscena iocantes, 
<ovid. trist. 2 1.498> Qui semper uetiti crimen amoris habent: 
<ovid. trist. 2 1.499> In quibus assidue cultus procedit adulter, 
<ovid. trist. 2 1.500> Verbaque dat stulto callida nupta uiro? 
<ovid. trist. 2 1.501> Nubilis hos uirgo matronaque uirque puerque 
<ovid. trist. 2 1.502> Spectat, et ex magna parte senatus adest. 
<ovid. trist. 2 1.503> Nec satis incestis temerari uocibus aures; 
<ovid. trist. 2 1.504> Adsuescunt oculi multa pudenda pati: 
<ovid. trist. 2 1.505> Cumque fefellit amans aliqua nouitate maritum 
<ovid. trist. 2 1.506> Plauditur et magno palma fauore datur; 
<ovid. trist. 2 1.507> Quoque minus prodest, scaena est lucrosa poetae, 
<ovid. trist. 2 1.508> Tantaque non paruo crimina praetor emit. 
<ovid. trist. 2 1.509> Inspice ludorum sumptus, Auguste, tuorum: 
<ovid. trist. 2 1.510> Empta tibi magno talia multa leges. 
<ovid. trist. 2 1.511> Haec tu spectasti spectandaque saepe dedisti 
<ovid. trist. 2 1.512>(Maiestas adeo comis ubique tua est) 
<ovid. trist. 2 1.513> Luminibusque tuis, totus quibus utitur orbis, 
<ovid. trist. 2 1.514> Scaenica uidisti lentus adulteria. 
<ovid. trist. 2 1.515> Scribere si fas est imitantes turpia mimos, 
<ovid. trist. 2 1.516> Materiae minor est debita poena meae. 
<ovid. trist. 2 1.517> An genus hoc scripti faciunt sua pulpita tutum, 
<ovid. trist. 2 1.518> Quodque licet, mimis scaena licere dedit? 
<ovid. trist. 2 1.519> Et mea sunt populo saltata poemata saepe, 
<ovid. trist. 2 1.520> Saepe oculos etiam detinuere tuos. 
<ovid. trist. 2 1.521> Scilicet in domibus nostris ut prisca uirorum 
<ovid. trist. 2 1.522> Artificis fulgent corpora picta manu, 
<ovid. trist. 2 1.523> Sic quae concubitus uarios Venerisque figuras 
<ovid. trist. 2 1.524> Exprimat, est aliquo parua tabella loco: 
<ovid. trist. 2 1.525> Vtque sedet uultu fassus Telamonius iram, 
<ovid. trist. 2 1.526> Inque oculis facinus barbara mater habet, 
<ovid. trist. 2 1.527> Sic madidos siccat digitis Venus uda capillos, 
<ovid. trist. 2 1.528> Et modo maternis tecta uidetur aquis. 
<ovid. trist. 2 1.529> Bella sonant alii telis instructa cruentis, 
<ovid. trist. 2 1.530> Parsque tui generis, pars tua facta canunt. 
<ovid. trist. 2 1.531> Inuida me spatio natura coercuit arto, 
<ovid. trist. 2 1.532> Ingenio uires exiguasque dedit 
<ovid. trist. 2 1.533> Et tamen ille tuae felix Aeneidos auctor 
<ovid. trist. 2 1.534> Contulit in Tyrios arma uirumque toros, 
<ovid. trist. 2 1.535> Nec legitur pars ulla magis de corpore toto, 
<ovid. trist. 2 1.536> Quam non legitimo foedere iunctus amor. 
<ovid. trist. 2 1.537> Phyllidis hic idem teneraeque Amaryllidis ignes 
<ovid. trist. 2 1.538> Bucolicis iuuenis luserat ante modis. 
<ovid. trist. 2 1.539> Nos quoque iam pridem scripto peccauimus isto: 
<ovid. trist. 2 1.540> Supplicium patitur non noua culpa nouum; 
<ovid. trist. 2 1.541> Carminaque edideram, cum te delicta notantem 
<ovid. trist. 2 1.542> Praeteriit totiens irreprehensus eques. 
<ovid. trist. 2 1.543> Ergo quae iuuenis mihi non nocitura putaui 
<ovid. trist. 2 1.544> Scripta parum prudens, nunc nocuere seni. 
<ovid. trist. 2 1.545> Sera redundauit ueteris uindicta libelli, 
<ovid. trist. 2 1.546> Distat et a meriti tempore poena sui. 
<ovid. trist. 2 1.547> Ne tamen omne meum credas opus esse remissum, 
<ovid. trist. 2 1.548> Saepe dedi nostrae grandia uela rati. 
<ovid. trist. 2 1.549> Sex ego Fastorum scripsi totidemque libellos, 
<ovid. trist. 2 1.550> Cumque suo finem mense uolumen habet, 
<ovid. trist. 2 1.551> Idque tuo nuper scriptum sub nomine, Caesar, 
<ovid. trist. 2 1.552> Et tibi sacratum sors mea rupit opus; 
<ovid. trist. 2 1.553> Et dedimus tragicis scriptum regale coturnis, 
<ovid. trist. 2 1.554> Quaeque grauis debet uerba coturnus habet; 
<ovid. trist. 2 1.555> Dictaque sunt nobis, quamuis manus ultima coeptis 
<ovid. trist. 2 1.556> Defuit, in facies corpora uersa nouas. 
<ovid. trist. 2 1.557> Atque utinam reuoces animum paulisper ab ira, 
<ovid. trist. 2 1.558> Et uacuo iubeas hinc tibi pauca legi, 
<ovid. trist. 2 1.559> Pauca, quibus prima surgens ab origine mundi 
<ovid. trist. 2 1.560> In tua deduxi tempora, Caesar, opus: 
<ovid. trist. 2 1.561> Aspicies, quantum dederis mihi pectoris ipse, 
<ovid. trist. 2 1.562> Quoque fauore animi teque tuosque canam. 
<ovid. trist. 2 1.563> Non ego mordaci destrinxi carmine quemquam, 
<ovid. trist. 2 1.564> Nec meus ullius crimina uersus habet. 
<ovid. trist. 2 1.565> Candidus a salibus suffusis felle refugi: 
<ovid. trist. 2 1.566> Nulla uenenato littera mixta ioco est. 
<ovid. trist. 2 1.567> Inter tot populi, tot scriptis, milia nostri, 
<ovid. trist. 2 1.568> Quem mea Calliope laeserit, unus ero. 
<ovid. trist. 2 1.569> Non igitur nostris ullum gaudere Quiritem 
<ovid. trist. 2 1.570> Auguror, at multos indoluisse malis; 
<ovid. trist. 2 1.571> Nec mihi credibile est, quemquam insultasse iacenti, 
<ovid. trist. 2 1.572> Gratia candori si qua relata meost 
<ovid. trist. 2 1.573> His, precor, atque aliis possint tua numina flecti, 
<ovid. trist. 2 1.574> O pater, o patriae cura salusque tuae! 
<ovid. trist. 2 1.575> Non ut in Ausoniam redeam, nisi forsitan olim, 
<ovid. trist. 2 1.576> Cum longo poenae tempore uictus eris, 
<ovid. trist. 2 1.577> Tutius exilium pauloque quietius oro, 
<ovid. trist. 2 1.578> Vt par delicto sit mea poena suo. 
<ovid. trist. 4 1.1> Siqua meis fuerint, ut erunt, uitiosa libellis,
<ovid. trist. 4 1.2> Excusata suo tempore, lector, habe.
<ovid. trist. 4 1.3> Exul eram, requiesque mihi, non fama petita est,
<ovid. trist. 4 1.4> Mens intenta suis ne foret usque malis.
<ovid. trist. 4 1.5> Hoc est cur cantet uinctus quoque compede fossor,
<ovid. trist. 4 1.6> Indocili numero cum graue mollit opus.
<ovid. trist. 4 1.7> Cantat et innitens limosae pronus harenae,
<ovid. trist. 4 1.8> Aduerso tardam qui trahit amne ratem
<ovid. trist. 4 1.9> Quique refert pariter lentos ad pectora remos,
<ovid. trist. 4 1.10> In numerum pulsa brachia pulsat aqua.
<ovid. trist. 4 1.11> Fessus ubi incubuit baculo saxoue resedit
<ovid. trist. 4 1.12> Pastor, harundineo carmine mulcet oues.
<ovid. trist. 4 1.13> Cantantis pariter, pariter data pensa trahentis,
<ovid. trist. 4 1.14> Fallitur ancillae decipiturque labor.
<ovid. trist. 4 1.15> Fertur et abducta Lyrneside tristis Achilles
<ovid. trist. 4 1.16> Haemonia curas attenuasse lyra.
<ovid. trist. 4 1.17> Cum traheret siluas Orpheus et dura canendo
<ovid. trist. 4 1.18> Saxa, bis amissa coniuge maestus erat.
<ovid. trist. 4 1.19> Me quoque Musa leuat Ponti loca iussa petentem:
<ovid. trist. 4 1.20> Sola comes nostrae perstitit illa fugae;
<ovid. trist. 4 1.21> Sola nec insidias, Sinti nec militis ensem,
<ovid. trist. 4 1.22> Nec mare nec uentos barbariamque timet.
<ovid. trist. 4 1.23> Scit quoque, cum perii, quis me deceperit error,
<ovid. trist. 4 1.24> Et culpam in facto, non scelus, esse meo,
<ovid. trist. 4 1.25> Scilicet hoc ipso nunc aequa, quod offuit ante,
<ovid. trist. 4 1.26> Cum mecum iuncti criminis acta rea est.
<ovid. trist. 4 1.27> Non equidem uellem, quoniam nocitura fuerunt,
<ovid. trist. 4 1.28> Pieridum sacris imposuisse manum.
<ovid. trist. 4 1.29> Sed nunc quid faciam? uis me tenet ipsa sacrorum,
<ovid. trist. 4 1.30> Et carmen demens carmine laesus amo.
<ovid. trist. 4 1.31> Sic noua Dulichio lotos gustata palato
<ovid. trist. 4 1.32> Illo, quo nocuit, grata sapore fuit.
<ovid. trist. 4 1.33> Sentit amans sua damna fere, tamen haeret in illis,
<ovid. trist. 4 1.34> Materiam culpae persequiturque suae.
<ovid. trist. 4 1.35> Nos quoque delectant, quamuis nocuere, libelli,
<ovid. trist. 4 1.36> Quodque mihi telum uulnera fecit, amo.
<ovid. trist. 4 1.37> Forsitan hoc studium possit furor esse uideri,
<ovid. trist. 4 1.38> Sed quiddam furor hic utilitatis habet.
<ovid. trist. 4 1.39> Semper in obtutu mentem uetat esse malorum,
<ovid. trist. 4 1.40> Praesentis casus immemoremque facit.
<ovid. trist. 4 1.41> Vtque suum Bacche non sentit saucia uulnus,
<ovid. trist. 4 1.42> Dum stupet Idaeis exululata modis,
<ovid. trist. 4 1.43> Sic ubi mota calent uiridi mea pectora thyrso,
<ovid. trist. 4 1.44> Altior humano spiritus ille malo est.
<ovid. trist. 4 1.45> Ille nec exilium, Scythici nec litora ponti,
<ovid. trist. 4 1.46> Ille nec iratos sentit habere deos.
<ovid. trist. 4 1.47> Vtque soporiferae biberem si pocula Lethes,
<ovid. trist. 4 1.48> Temporis aduersi sic mihi sensus abest.
<ovid. trist. 4 1.49> Iure deas igitur ueneror mala nostra leuantes,
<ovid. trist. 4 1.50> Sollicitae comites ex Helicone fugae,
<ovid. trist. 4 1.51> Et partim pelago partim uestigia terra
<ovid. trist. 4 1.52> Vel rate dignatas uel pede nostra sequi.
<ovid. trist. 4 1.53> Sint, precor, haec saltem faciles mihi! namque deorum
<ovid. trist. 4 1.54> Cetera cum magno Caesare turba facit,
<ovid. trist. 4 1.55> Meque tot aduersis cumulant, quot litus harenas,
<ovid. trist. 4 1.56> Quotque fretum pisces, ouaque piscis habet.
<ovid. trist. 4 1.57> Vere prius flores, aestu numerabis aristas,
<ovid. trist. 4 1.58> Poma per autumnum frigoribusque niues,
<ovid. trist. 4 1.59> Quam mala, quae toto patior iactatus in orbe,
<ovid. trist. 4 1.60> Dum miser Euxini litora laeua peto.
<ovid. trist. 4 1.61> Nec tamen, ut ueni, leuior fortuna malorum est:
<ovid. trist. 4 1.62> Huc quoque sunt nostras fata secuta uias.
<ovid. trist. 4 1.63> Hic quoque cognosco natalis stamina nostri,
<ovid. trist. 4 1.64> Stamina de nigro uellere facta mihi.
<ovid. trist. 4 1.65> Vtque neque insidias capitisque pericula narrem,
<ovid. trist. 4 1.66> Vera quidem, ueri sed grauiora fide:
<ovid. trist. 4 1.67> Viuere quam miserum est inter Bessosque Getasque
<ovid. trist. 4 1.68> Illum, qui populi semper in ore fuit!
<ovid. trist. 4 1.69> Quam miserum est, porta uitam muroque tueri,
<ovid. trist. 4 1.70> Vixque sui tutum uiribus esse loci!
<ovid. trist. 4 1.71> Aspera militiae iuuenis certamina fugi,
<ovid. trist. 4 1.72> Nec nisi lusura mouimus arma manu;
<ovid. trist. 4 1.73> Nunc senior gladioque latus scutoque sinistram,
<ovid. trist. 4 1.74> Canitiem galeae subicioque meam.
<ovid. trist. 4 1.75> Nam dedit e specula custos ubi signa tumultus,
<ovid. trist. 4 1.76> Induimus trepida protinus arma manu.
<ovid. trist. 4 1.77> Hostis, habens arcus imbutaque tela uenenis,
<ovid. trist. 4 1.78> Saeuus anhelanti moenia lustrat equo;
<ovid. trist. 4 1.79> Vtque rapax pecudem, quae se non texit ouili,
<ovid. trist. 4 1.80> Per sata per siluas fertque trahitque lupus:
<ovid. trist. 4 1.81> Sic, siquem nondum portarum saepe receptum
<ovid. trist. 4 1.82> Barbarus in campis repperit hostis, habet:
<ovid. trist. 4 1.83> Aut sequitur captus coniectaque uincula collo
<ovid. trist. 4 1.84> Accipit, aut telo uirus habente perit.
<ovid. trist. 4 1.85> Hic ego sollicitae lateo nouus incola sedis:
<ovid. trist. 4 1.86> Heu nimium fati tempora longa mei!
<ovid. trist. 4 1.87> Et tamen ad numeros antiquaque sacra reuerti
<ovid. trist. 4 1.88> Sustinet in tantis hospita Musa malis.
<ovid. trist. 4 1.89> Sed neque cui recitem quisquam est mea Carmina, nec qui
<ovid. trist. 4 1.90> Auribus accipiat uerba Latina suis.
<ovid. trist. 4 1.91> Ipse mihi (quid enim faciam?) scriboque legoque,
<ovid. trist. 4 1.92> Tutaque iudicio littera nostra suost.
<ovid. trist. 4 1.93> Saepe tamen dixi "cui nunc haec cura laborat?
<ovid. trist. 4 1.94> An mea Sauromatae scripta Getaeque legent?"
<ovid. trist. 4 1.95> Saepe etiam lacrimae me sunt scribente profusae,
<ovid. trist. 4 1.96> Vmidaque est fletu littera facta meo,
<ovid. trist. 4 1.97> Corque uetusta meum, tamquam noua, uulnera nouit,
<ovid. trist. 4 1.98> Inque sinum maestae labitur imber aquae.
<ovid. trist. 4 1.99> Cum uice mutata, qui sim fuerimque, recordor,
<ovid. trist. 4 1.100> Et, tulerit quo me casus et unde, subit,
<ovid. trist. 4 1.101> Saepe manus demens, studiis irata sibique,
<ovid. trist. 4 1.102> Misit in arsuros carmina nostra focos.
<ovid. trist. 4 1.103> Atque ita de multis quoniam non multa supersunt,
<ovid. trist. 4 1.104> Cum uenia facito, quisquis es, ista legas.
<ovid. trist. 4 1.105> Tu quoque non melius, quam sunt mea tempora, carmen,
<ovid. trist. 4 1.106> Interdicta mihi, consule, Roma, boni.
<ovid. trist. 4 2.1> Iam fera Caesaribus Germania, totus ut orbis,
<ovid. trist. 4 2.2> Victa potest flexo succubuisse genu,
<ovid. trist. 4 2.3> Altaque uelentur fortasse Palatia sertis,
<ovid. trist. 4 2.4> Turaque in igne sonent inficiantque diem,
<ovid. trist. 4 2.5> Candidaque adducta collum percussa securi
<ovid. trist. 4 2.6> Victima purpureo sanguine pulset humum,
<ovid. trist. 4 2.7> Donaque amicorum templis promissa deorum
<ovid. trist. 4 2.8> Reddere uictores Caesar uterque parent,
<ovid. trist. 4 2.9> Et qui Caesareo iuuenes sub nomine crescunt,
<ovid. trist. 4 2.10> Perpetuo terras ut domus illa regat.
<ovid. trist. 4 2.11> Cumque bonis nuribus pro sospite Liuia nato
<ovid. trist. 4 2.12> Munera det meritis, saepe datura, deis,
<ovid. trist. 4 2.13> Et pariter matres et quae sine crimine castos
<ovid. trist. 4 2.14> Perpetua seruant uirginitate focos;
<ovid. trist. 4 2.15> Plebs pia cumque pia laetetur plebe senatus,
<ovid. trist. 4 2.16> Paruaque cuius eram pars ego nuper eques.
<ovid. trist. 4 2.17> Nos procul expulsos communia gaudia fallunt,
<ovid. trist. 4 2.18> Famaque tam longe non nisi parua uenit.
<ovid. trist. 4 2.19> Ergo omnis populus poterit spectare triumphos,
<ovid. trist. 4 2.20> Cumque ducum titulis oppida capta leget,
<ovid. trist. 4 2.21> Vinclaque captiua reges ceruice gerentes
<ovid. trist. 4 2.22> Ante coronatos ire uidebit equos,
<ovid. trist. 4 2.23> Et cernet uultus aliis pro tempore uersos,
<ovid. trist. 4 2.24> Terribiles aliis immemoresque sui.
<ovid. trist. 4 2.25> Quorum pars causas et res et nomina quaeret,
<ovid. trist. 4 2.26> Pars referet, quamuis nouerit illa parum.
<ovid. trist. 4 2.27>"Hic, qui Sidonio fulget sublimis in ostro,
<ovid. trist. 4 2.28> Dux fuerat belli, proximus ille duci.
<ovid. trist. 4 2.29> Hic, qui nunc in humo lumen miserabile fixit,
<ovid. trist. 4 2.30> Non isto uultu, cum tulit arma, fuit.
<ovid. trist. 4 2.31> Ille ferox et adhuc oculis hostilibus ardens
<ovid. trist. 4 2.32> Hortator pugnae consiliumque fuit.
<ovid. trist. 4 2.33> Perfidus hic nostros inclusit fraude locorum,
<ovid. trist. 4 2.34> Squalida promissis qui tegit ora comis.
<ovid. trist. 4 2.35> Illo, qui sequitur, dicunt mactata ministro
<ovid. trist. 4 2.36> Saepe recusanti corpora capta deo.
<ovid. trist. 4 2.37> Hic lacus, hi montes, haec tot castella, tot amnes
<ovid. trist. 4 2.38> Plena ferae caedis, plena cruoris erant.
<ovid. trist. 4 2.39> Drusus in his meruit quondam cognomina terris.
<ovid. trist. 4 2.40> Quae bona progenies, digna parente, fuit.
<ovid. trist. 4 2.41> Cornibus hic fractis uiridi male tectus ab ulua
<ovid. trist. 4 2.42> Decolor ipse suo sanguine Rhenus erat.
<ovid. trist. 4 2.43> Crinibus en etiam fertur Germania passis,
<ovid. trist. 4 2.44> Et ducis inuicti sub pede maesta sedet,
<ovid. trist. 4 2.45> Collaque Romanae praebens animosa securi
<ovid. trist. 4 2.46> Vincula fert illa, qua tulit arma, manu."
<ovid. trist. 4 2.47> Hos super in curru, Caesar, uictore ueheris
<ovid. trist. 4 2.48> Purpureus populi rite per ora tui,
<ovid. trist. 4 2.49> Quaque ibis, manibus circumplaudere tuorum,
<ovid. trist. 4 2.50> Vndique iactato flore tegente uias.
<ovid. trist. 4 2.51> Tempora Phoebea lauro cingetur "io"que
<ovid. trist. 4 2.52> Miles "io" magna uoce "triumphe" canet.
<ovid. trist. 4 2.53> Ipse sono plausuque simul fremituque canente
<ovid. trist. 4 2.54> Quadriiugos cernes saepe resistere equos.
<ovid. trist. 4 2.55> Inde petes arcem et delubra fauentia uotis,
<ovid. trist. 4 2.56> Et dabitur merito laurea uota Ioui.
<ovid. trist. 4 2.57> Haec ego summotus qua possum mente uidebo:
<ovid. trist. 4 2.58> Erepti nobis ius habet illa loci:
<ovid. trist. 4 2.59> Illa per immensas spatiatur libera terras,
<ovid. trist. 4 2.60> In caelum celeri peruenit illa fuga;
<ovid. trist. 4 2.61> Illa meos oculos mediam deducit in urbem,
<ovid. trist. 4 2.62> Immunes tanti nec sinit esse boni;
<ovid. trist. 4 2.63> Inuenietque animus, qua currus spectet eburnos;
<ovid. trist. 4 2.64> Sic certe in patria per breue tempus ero.
<ovid. trist. 4 2.65> Vera tamen capiet populus spectacula felix,
<ovid. trist. 4 2.66> Laetaque erit praesens cum duce turba suo.
<ovid. trist. 4 2.67> At mihi fingendo tantum longeque remotis
<ovid. trist. 4 2.68> Auribus hic fructus percipiendus erit,
<ovid. trist. 4 2.69> Atque procul Latio diuersum missus in orbem
<ovid. trist. 4 2.70> Qui narret cupido, uix erit, ista mihi.
<ovid. trist. 4 2.71> Is quoque iam serum referet ueteremque triumphum:
<ovid. trist. 4 2.72> Quo tamen audiero tempore, laetus ero.
<ovid. trist. 4 2.73> Illa dies ueniet, mea qua lugubria ponam,
<ovid. trist. 4 2.74> Causaque priuata publica maior erit.
<ovid. trist. 4 3.1> Magna minorque ferae, quarum regis altera Graias,
<ovid. trist. 4 3.2> Altera Sidonias, utraque sicca, rates,
<ovid. trist. 4 3.3> Omnia cum summo positae uideatis in axe,
<ovid. trist. 4 3.4> Et maris occiduas non subeatis aquas,
<ovid. trist. 4 3.5> Aetheriamque suis cingens amplexibus arcem
<ovid. trist. 4 3.6> Vester ab intacta circulus extet humo,
<ovid. trist. 4 3.7> Aspicite illa, precor, quae non bene moenia quondam
<ovid. trist. 4 3.8> Dicitur Iliades transiluisse Remus,
<ovid. trist. 4 3.9> Inque meam nitidos dominam conuertite uultus,
<ovid. trist. 4 3.10> Sitque memor nostri necne, referte mihi.
<ovid. trist. 4 3.11> Ei mihi, cur timeam? quae sunt manifesta, requiro.
<ovid. trist. 4 3.12> Cur labat ambiguo spes mea mixta metu?
<ovid. trist. 4 3.13> Crede, quod est et uis, ac desine tuta uereri,
<ovid. trist. 4 3.14> Deque fide certa sit tibi certa fides.
<ovid. trist. 4 3.15> Quodque polo fixae nequeunt tibi dicere flammae,
<ovid. trist. 4 3.16> Non mentitura tu tibi uoce refer:
<ovid. trist. 4 3.17> Esse tui memorem, de qua tibi maxima cura est,
<ovid. trist. 4 3.18> Quodque potest, secum nomen habere tuum.
<ovid. trist. 4 3.19> Vultibus illa tuis tamquam praesentis inhaeret,
<ovid. trist. 4 3.20> Teque remota procul, si modo uiuit, amat.
<ovid. trist. 4 3.21> Ecquid, ubi incubuit iusto mens aegra dolori,
<ovid. trist. 4 3.22> Lenis ab admonito pectore somnus abit?
<ovid. trist. 4 3.23> Tunc subeunt curae, dum te lectusque locusque
<ovid. trist. 4 3.24> Tangit et oblitam non sinit esse mei,
<ovid. trist. 4 3.25> Et ueniunt aestus, et nox immensa uidetur,
<ovid. trist. 4 3.26> Fessaque iactati corporis ossa dolent?
<ovid. trist. 4 3.27> Non equidem dubito, quin haec et cetera fiant,
<ovid. trist. 4 3.28> Detque tuus maesti signa doloris amor,
<ovid. trist. 4 3.29> Nec cruciere minus, quam cum Thebana cruentum
<ovid. trist. 4 3.30> Hectora Thessalico uidit ab axe rapi.
<ovid. trist. 4 3.31> Quid tamen ipse precer dubito, nec dicere possum,
<ovid. trist. 4 3.32> Affectum quem te mentis habere uelim.
<ovid. trist. 4 3.33> Tristis es? indignor quod sim tibi causa doloris:
<ovid. trist. 4 3.34> Non es? at amisso coniuge digna fores.
<ovid. trist. 4 3.35> Tu uero tua damna dole, mitissima coniunx,
<ovid. trist. 4 3.36> Tempus et a nostris exige triste malis,
<ovid. trist. 4 3.37> Fleque meos casus: est quaedam flere uoluptas;
<ovid. trist. 4 3.38> Expletur lacrimis egeriturque dolor.
<ovid. trist. 4 3.39> Atque utinam lugenda tibi non uita, sed esset
<ovid. trist. 4 3.40> Mors mea, morte fores sola relicta mea.
<ovid. trist. 4 3.41> Spiritus hic per te patrias exisset in auras,
<ovid. trist. 4 3.42> Sparsissent lacrimae pectora nostra piae,
<ovid. trist. 4 3.43> Supremoque die notum spectantia caelum
<ovid. trist. 4 3.44> Texissent digiti lumina nostra tui,
<ovid. trist. 4 3.45> Et cinis in tumulo positus iacuisset auito,
<ovid. trist. 4 3.46> Tactaque nascenti corpus haberet humus;
<ovid. trist. 4 3.47> Denique, ut et uixi, sine crimine mortuus essem.
<ovid. trist. 4 3.48> Nunc mea supplicio uita pudenda suo est.
<ovid. trist. 4 3.49> Me miserum, si tu, cum diceris exulis uxor,
<ovid. trist. 4 3.50> Auertis uultus et subit ora rubor!
<ovid. trist. 4 3.51> Me miserum, si turpe putas mihi nupta uideri!
<ovid. trist. 4 3.52> Me miserum, si te iam pudet esse meam!
<ovid. trist. 4 3.53> Tempus ubi est illud, quo te iactare solebas
<ovid. trist. 4 3.54> Coniuge, nec nomen dissimulare uiri?
<ovid. trist. 4 3.55> Tempus ubi est, quo te (nisi non uis illa referri)
<ovid. trist. 4 3.56> Et dici, memini, iuuit et esse meam?
<ovid. trist. 4 3.57> Vtque proba dignum est, omni tibi dote placebam:
<ovid. trist. 4 3.58> Addebat ueris multa fauentis amor.
<ovid. trist. 4 3.59> Nec, quem praeferres (ita res tibi magna uidebar)
<ovid. trist. 4 3.60> Quemque tuum malles esse, uir alter erat.
<ovid. trist. 4 3.61> Nunc quoque ne pudeat, quod sis mihi nupta; tuusque
<ovid. trist. 4 3.62> Non debet dolor hinc, debet abesse pudor.
<ovid. trist. 4 3.63> Cum cecidit Capaneus subito temerarius ictu,
<ovid. trist. 4 3.64> Num legis Euadnen erubuisse uiro?
<ovid. trist. 4 3.65> Nec quia rex mundi compescuit ignibus ignes,
<ovid. trist. 4 3.66> Ipse suis Phaethon infitiandus erat.
<ovid. trist. 4 3.67> Nec Semele Cadmo facta est aliena parenti,
<ovid. trist. 4 3.68> Quod precibus periit ambitiosa suis.
<ovid. trist. 4 3.69> Nec tibi, quod saeuis ego sum Iouis ignibus ictus,
<ovid. trist. 4 3.70> Purpureus molli fiat in ore pudor.
<ovid. trist. 4 3.71> Sed magis in curam nostri consurge tuendi,
<ovid. trist. 4 3.72> Exemplumque mihi coniugis esto bonae,
<ovid. trist. 4 3.73> Materiamque tuis tristem uirtutibus imple:
<ovid. trist. 4 3.74> Ardua per praeceps gloria uadat iter.
<ovid. trist. 4 3.75> Hectora quis nosset, si felix Troia fuisset?
<ovid. trist. 4 3.76> Publica uirtutis per mala facta uia est.
<ovid. trist. 4 3.77> Ars tua, Tiphy, iacet, si non sit in aequore fluctus:
<ovid. trist. 4 3.78> Si ualeant homines, ars tua, Phoebe, iacet.
<ovid. trist. 4 3.79> Quae latet inque bonis cessat non cognita rebus,
<ovid. trist. 4 3.80> Apparet uirtus arguiturque malis.
<ovid. trist. 4 3.81> Dat tibi nostra locum tituli fortuna, caputque
<ovid. trist. 4 3.82> Conspicuum pietas qua tua tollat, habet.
<ovid. trist. 4 3.83> Vtere temporibus, quorum nunc munere facta est
<ovid. trist. 4 3.84> Et patet in laudes area lata tuas.
<ovid. trist. 4 4.1> O qui, nominibus cum sis generosus auorum, 
<ovid. trist. 4 4.2> Exsuperas morum nobilitate genus, 
<ovid. trist. 4 4.3> Cuius inest animo patrii candoris imago, 
<ovid. trist. 4 4.4> Non careat numeris candor ut iste suis: 
<ovid. trist. 4 4.5> Cuius in ingenio est patriae facundia linguae, 
<ovid. trist. 4 4.6> Qua prior in Latio non fuit ulla foro: 
<ovid. trist. 4 4.7> Quod minime uolui(==VOLUI), positis pro nomine signis 
<ovid. trist. 4 4.8> Dictus es: ignoscas laudibus ipse tuis. 
<ovid. trist. 4 4.9> Nil ego peccaui; tua te bona cognita produnt. 
<ovid. trist. 4 4.10> Si, quod es, appares, culpa soluta mea est. 
<ovid. trist. 4 4.11> Nec tamen officium nostro tibi carmine factum 
<ovid. trist. 4 4.12> Principe tam iusto posse nocere puto. 
<ovid. trist. 4 4.13> Ipse pater patriae (quid enim est ciuilius illo?) 
<ovid. trist. 4 4.14> Sustinet in nostro carmine saepe legi, 
<ovid. trist. 4 4.15> Nec prohibere potest, quia res est publica Caesar, 
<ovid. trist. 4 4.16> Et de communi pars quoque nostra bono est. 
<ovid. trist. 4 4.17> Iuppiter ingeniis praebet sua numina uatum, 
<ovid. trist. 4 4.18> Seque celebrari quolibet ore sinit. 
<ovid. trist. 4 4.19> Causa tua exemplo superorum tuta duorum est, 
<ovid. trist. 4 4.20> Quorum hic aspicitur, creditur ille deus. 
<ovid. trist. 4 4.21> Vt non debuerim, tamen hoc ego crimen habebo: 
<ovid. trist. 4 4.22> Non fuit arbitrii littera nostra tui. 
<ovid. trist. 4 4.23> Nec noua, quod tecum loquor, est iniuria nostra, 
<ovid. trist. 4 4.24> Incolumis cum quo saepe locutus eram. 
<ovid. trist. 4 4.25> Quo uereare minus ne sim tibi crimen amicus, 
<ovid. trist. 4 4.26> Inuidiam, siqua est, auctor habere potest. 
<ovid. trist. 4 4.27> Nam tuus est primis cultus mihi semper ab annis 
<ovid. trist. 4 4.28>(Hoc certe noli dissimulare) pater, 
<ovid. trist. 4 4.29> Ingeniumque meum (potes hoc meminisse) probabat 
<ovid. trist. 4 4.30> Plus etiam quam me iudice dignus eram; 
<ovid. trist. 4 4.31> Deque meis illo referebat uersibus ore, 
<ovid. trist. 4 4.32> In quo pars magnae nobilitatis erat. 
<ovid. trist. 4 4.33> Non igitur tibi nunc, quod me domus ista recepit, 
<ovid. trist. 4 4.34> Sed prius auctori sunt data uerba tuo. 
<ovid. trist. 4 4.35> Nec data sunt, mihi crede, tamen: sed in omnibus actis 
<ovid. trist. 4 4.36> Vltima si demas, uita tuenda mea est. 
<ovid. trist. 4 4.37> Hanc quoque, qua perii, culpam scelus esse negabis, 
<ovid. trist. 4 4.38> Si tanti series sit tibi nota mali. 
<ovid. trist. 4 4.39> Aut timor aut error nobis, prius offuit error. 
<ovid. trist. 4 4.40> A, sine me fati non meminisse mei; 
<ovid. trist. 4 4.41> Neue retractando nondum coeuntia rumpam 
<ovid. trist. 4 4.42> Vulnera: uix illis proderit ipsa quies. 
<ovid. trist. 4 4.43> Ergo ut iure damus poenas, sic afuit omne 
<ovid. trist. 4 4.44> Peccato facinus consiliumque meo; 
<ovid. trist. 4 4.45> Idque deus sentit; pro quo nec lumen ademptum, 
<ovid. trist. 4 4.46> Nec mihi detractas possidet alter opes. 
<ovid. trist. 4 4.47> Forsitan hanc ipsam, uiuam modo, finiet olim, 
<ovid. trist. 4 4.48> Tempore cum fuerit lenior ira, fugam. 
<ovid. trist. 4 4.49> Nunc precor hinc alio iubeat discedere, si non 
<ovid. trist. 4 4.50> Nostra uerecundo uota pudore carent. 
<ovid. trist. 4 4.51> Mitius exilium pauloque propinquius opto, 
<ovid. trist. 4 4.52> Quique sit a saeuo longius hoste locus; 
<ovid. trist. 4 4.53> Quantaque in Augusto clementia, si quis ab illo 
<ovid. trist. 4 4.54> Hoc peteret pro me, forsitan ille daret. 
<ovid. trist. 4 4.55> Frigida me cohibent Euxini litora Ponti: 
<ovid. trist. 4 4.56> Dictus ab antiquis Axenus ille fuit. 
<ovid. trist. 4 4.57> Nam neque iactantur moderatis aequora uentis, 
<ovid. trist. 4 4.58> Nec placidos portus hospita nauis adit. 
<ovid. trist. 4 4.59> Sunt circa gentes, quae praedam sanguine quaerunt; 
<ovid. trist. 4 4.60> Nec minus infida terra timetur aqua. 
<ovid. trist. 4 4.61> Illi, quos audis hominum gaudere cruore, 
<ovid. trist. 4 4.62> Paene sub eiusdem sideris axe iacent. 
<ovid. trist. 4 4.63> Nec procul a nobis locus est, ubi Taurica dira 
<ovid. trist. 4 4.64> Caede pharetratae spargitur ara deae. 
<ovid. trist. 4 4.65> Haec prius, ut memorant, non inuidiosa nefandis 
<ovid. trist. 4 4.66> Nec cupienda bonis regna Thoantis erant. 
<ovid. trist. 4 4.67> Hic pro supposita uirgo Pelopeia cerua 
<ovid. trist. 4 4.68> Sacra deae coluit qualiacumque suae. 
<ovid. trist. 4 4.69> Quo postquam, dubium pius an sceleratus, Orestes 
<ovid. trist. 4 4.70> Exactus Furiis uenerat ipse suis, 
<ovid. trist. 4 4.71> Et comes exemplum ueri Phoceus amoris, 
<ovid. trist. 4 4.72> Qui duo corporibus mentibus unus erant, 
<ovid. trist. 4 4.73> Protinus euincti tristem ducuntur ad aram, 
<ovid. trist. 4 4.74> Quae stabat geminas ante cruenta fores. 
<ovid. trist. 4 4.75> Nec tamen hunc sua mors, nec mors sua terruit illum; 
<ovid. trist. 4 4.76> Alter ob alterius funera maestus erat. 
<ovid. trist. 4 4.77> Et iam constiterat stricto mucrone sacerdos, 
<ovid. trist. 4 4.78> Cinxerat et Graias barbara uitta comas, 
<ovid. trist. 4 4.79> Cum uice sermonis fratrem cognouit, et illi 
<ovid. trist. 4 4.80> Pro nece complexus Iphigenia dedit. 
<ovid. trist. 4 4.81> Laeta deae signum crudelia sacra perosae 
<ovid. trist. 4 4.82> Transtulit ex illis in meliora locis. 
<ovid. trist. 4 4.83> Haec igitur regio, magni paene ultima mundi, 
<ovid. trist. 4 4.84> Quam fugere homines dique, propinqua mihi est: 
<ovid. trist. 4 4.85> Atque mea terra prope sunt funebria sacra, 
<ovid. trist. 4 4.86> Si modo Nasoni barbara terra sua est. 
<ovid. trist. 4 4.87> O utinam uenti, quibus est ablatus Orestes, 
<ovid. trist. 4 4.88> Placato referant et mea uela deo! 
<ovid. trist. 4 5.1> O mihi dilectos inter pars prima sodales
<ovid. trist. 4 5.2> Vnica fortunis ara reperta meis,
<ovid. trist. 4 5.3> Cuius ab alloquiis anima haec moribunda reuixit,
<ovid. trist. 4 5.4> Vt uigil infusa Pallade flamma solet;
<ovid. trist. 4 5.5> Qui ueritus non es portus aperire fideles
<ovid. trist. 4 5.6> Fulmine percussae confugiumque rati;
<ovid. trist. 4 5.7> Cuius eram censu non me sensurus egentem,
<ovid. trist. 4 5.8> Si Caesar patrias eripuisset opes.
<ovid. trist. 4 5.9> Temporis oblitum dum me rapit impetus huius,
<ovid. trist. 4 5.10> Excidit heu nomen quam mihi paene tuum!
<ovid. trist. 4 5.11> Tu tamen agnoscis tactusque cupidine laudis,
<ovid. trist. 4 5.12>"Ille ego sum" cuperes dicere posse palam.
<ovid. trist. 4 5.13> Certe ego, si sineres, titulum tibi reddere uellem,
<ovid. trist. 4 5.14> Et raram famae conciliare fidem.
<ovid. trist. 4 5.15> Ne noceam grato uereor tibi carmine, neue
<ovid. trist. 4 5.16> Intempestiuus nominis obstet honor.
<ovid. trist. 4 5.17> Quod licet (hoc tutum est) intra tua pectora gaude
<ovid. trist. 4 5.18> Meque tui memorem teque fuisse pium.
<ovid. trist. 4 5.19> Vtque facis, remis ad opem luctare ferendam,
<ovid. trist. 4 5.20> Dum ueniat placido mollior aura deo;
<ovid. trist. 4 5.21> Et tutare caput nulli seruabile, si non
<ovid. trist. 4 5.22> Qui mersit Stygia subleuet illud aqua;
<ovid. trist. 4 5.23> Teque, quod est rarum, praesta constanter ad omne
<ovid. trist. 4 5.24> Indeclinatae munus amicitiae.
<ovid. trist. 4 5.25> Sic tua processus habeat fortuna perennes,
<ovid. trist. 4 5.26> Sic ope non egeas ipse iuuesque tuos;
<ovid. trist. 4 5.27> Sic aequet tua nupta uirum bonitate perenni,
<ovid. trist. 4 5.28> Incidat et uestro nulla querela toro;
<ovid. trist. 4 5.29> Diligat et semper socius te sanguinis illo,
<ovid. trist. 4 5.30> Quo pius affectu Castora frater amat;
<ovid. trist. 4 5.31> Sic iuuenis similisque tibi sit natus, et illum
<ovid. trist. 4 5.32> Moribus agnoscat quilibet esse tuum;
<ovid. trist. 4 5.33> Sic faciat socerum taeda te nata iugali,
<ovid. trist. 4 5.34> Nec tardum iuueni det tibi nomen aui.
<ovid. trist. 4 6.1> Tempore ruricolae patiens fit taurus aratri,
<ovid. trist. 4 6.2> Praebet et incuruo colla premenda iugo;
<ovid. trist. 4 6.3> Tempore paret equus lentis animosus habenis,
<ovid. trist. 4 6.4> Et placido duros accipit ore lupos;
<ovid. trist. 4 6.5> Tempore Poenorum compescitur ira leonum,
<ovid. trist. 4 6.6> Nec feritas animo, quae fuit ante, manet;
<ovid. trist. 4 6.7> Quaeque sui monitis obtemperat Inda magistri
<ovid. trist. 4 6.8> Belua, seruitium tempore uicta subit.
<ovid. trist. 4 6.9> Tempus ut extensis tumeat facit uua racemis,
<ovid. trist. 4 6.10> Vixque merum capiant grana quod intus habent:
<ovid. trist. 4 6.11> Tempus et in canas semen producit aristas,
<ovid. trist. 4 6.12> Et ne sint tristi poma sapore cauet.
<ovid. trist. 4 6.13> Hoc tenuat dentem terras renouantis aratri,
<ovid. trist. 4 6.14> Hoc rigidos silices, hoc adamanta terit;
<ovid. trist. 4 6.15> Hoc etiam saeuas paulatim mitigat iras,
<ovid. trist. 4 6.16> Hoc minuit luctus maestaque corda leuat.
<ovid. trist. 4 6.17> Cuncta potest igitur tacito pede lapsa uetustas
<ovid. trist. 4 6.18> Praeterquam curas attenuare meas.
<ovid. trist. 4 6.19> Vt patria careo, bis frugibus area trita est,
<ovid. trist. 4 6.20> Dissiluit nudo pressa bis uua pede.
<ovid. trist. 4 6.21> Nec quaesita tamen spatio patientia longo est,
<ovid. trist. 4 6.22> Mensque mali sensum nostra recentis habet.
<ovid. trist. 4 6.23> Scilicet et ueteres fugiunt iuga saepe iuuenci,
<ovid. trist. 4 6.24> Et domitus freno saepe repugnat equus.
<ovid. trist. 4 6.25> Tristior est etiam praesens aerumna priore:
<ovid. trist. 4 6.26> Vt sit enim sibi par, creuit et aucta mora est.
<ovid. trist. 4 6.27> Nec tam nota mihi, quam sunt, mala nostra fuerunt;
<ovid. trist. 4 6.28> Nunc magis hoc, quo sunt cognitiora, grauant.
<ovid. trist. 4 6.29> Est quoque non nihilum uires afferre recentes,
<ovid. trist. 4 6.30> Nec praeconsumptum temporis esse malis.
<ovid. trist. 4 6.31> Fortior in fulua nouus est luctator harena,
<ovid. trist. 4 6.32> Quam cui sunt tarda brachia fessa mora.
<ovid. trist. 4 6.33> Integer est melior nitidis gladiator in armis,
<ovid. trist. 4 6.34> Quam cui tela suo sanguine tincta rubent.
<ovid. trist. 4 6.35> Fert bene praecipites nauis modo facta procellas:
<ovid. trist. 4 6.36> Quamlibet exiguo soluitur imbre uetus.
<ovid. trist. 4 6.37> Nos quoque quae ferimus, tulimus patientius ante:
<ovid. trist. 4 6.38> Vae, mala sunt longa multiplicata die.
<ovid. trist. 4 6.39> Credite, deficio, nostroque a corpore quantum
<ovid. trist. 4 6.40> Auguror, accedunt tempora parua malis.
<ovid. trist. 4 6.41> Nam neque sunt uires, nec qui color esse solebat:
<ovid. trist. 4 6.42> Vix habeo tenuem, quae tegat ossa, cutem.
<ovid. trist. 4 6.43> Corpore sed mens est aegro magis aegra, malique
<ovid. trist. 4 6.44> In circumspectu stat sine fine sui.
<ovid. trist. 4 6.45> Vrbis abest facies, absunt, mea cura, sodales,
<ovid. trist. 4 6.46> Et, qua nulla mihi carior, uxor abest.
<ovid. trist. 4 6.47> Vulgus adest Scythicum bracataque turba Getarum.
<ovid. trist. 4 6.48> Sic me quae uideo non uideoque mouent.
<ovid. trist. 4 6.49> Vna tamen spes est, quae me soletur in istis,
<ovid. trist. 4 6.50> Haec fore morte mea non diuturna mala.
<ovid. trist. 4 7.1> Bis me sol adiit gelidae post frigora brumae,
<ovid. trist. 4 7.2> Bisque suum tacto Pisce peregit iter.
<ovid. trist. 4 7.3> Tempore tam longo cur non tua dextera uersus
<ovid. trist. 4 7.4> Quamlibet in paucos officiosa fuit?
<ovid. trist. 4 7.5> Cur tua cessauit pietas, scribentibus illis,
<ovid. trist. 4 7.6> Exiguus nobis cum quibus usus erat?
<ovid. trist. 4 7.7> Cur, quotiens alicui chartae sua uincula dempsi,
<ovid. trist. 4 7.8> Illam speraui nomen habere tuum?
<ovid. trist. 4 7.9> Di faciant ut saepe tua sit epistula dextra
<ovid. trist. 4 7.10> Scripta, sed ex multis reddita nulla mihi.
<ovid. trist. 4 7.11> Quod precor, esse liquet. credam prius ora Medusae
<ovid. trist. 4 7.12> Gorgonis anguinis cincta fuisse comis,
<ovid. trist. 4 7.13> Esse canes utero sub uirginis, esse Chimaeram,
<ovid. trist. 4 7.14> A truce quae flammis separet angue leam,
<ovid. trist. 4 7.15> Quadrupedesque hominis cum pectore pectora iunctos,
<ovid. trist. 4 7.16> Tergeminumque uirum tergeminumque canem,
<ovid. trist. 4 7.17> Sphingaque et Harpyias serpentipedesque Gigantas,
<ovid. trist. 4 7.18> Centimanumque Gyan semibouemque uirum.
<ovid. trist. 4 7.19> Haec ego cuncta prius, quam te, carissime, credam
<ovid. trist. 4 7.20> Mutatum curam deposuisse mei.
<ovid. trist. 4 7.21> Innumeri montes inter me teque uiaeque
<ovid. trist. 4 7.22> Fluminaque et campi nec freta pauca iacent.
<ovid. trist. 4 7.23> Mille potest causis a te quae littera saepe
<ovid. trist. 4 7.24> Missa sit in nostras rara uenire manus:
<ovid. trist. 4 7.25> Mille tamen causas scribendo uince frequenter,
<ovid. trist. 4 7.26> Excusem ne te semper, amice, mihi.
<ovid. trist. 4 8.1> Iam mea cycneas imitantur tempora plumas,
<ovid. trist. 4 8.2> Inficit et nigras alba senecta comas.
<ovid. trist. 4 8.3> Iam subeunt anni fragiles et inertior aetas,
<ovid. trist. 4 8.4> Iamque parum firmo me mihi ferre graue est.
<ovid. trist. 4 8.5> Nunc erat, ut posito deberem fine laborum
<ovid. trist. 4 8.6> Viuere, me nullo sollicitante metu,
<ovid. trist. 4 8.7> Quaeque meae semper placuerunt otia menti
<ovid. trist. 4 8.8> Carpere et in studiis molliter esse meis,
<ovid. trist. 4 8.9> Et paruam celebrare domum ueteresque Penates
<ovid. trist. 4 8.10> Et quae nunc domino rura paterna carent,
<ovid. trist. 4 8.11> Inque sinu dominae carisque sodalibus inque
<ovid. trist. 4 8.12> Securus patria consenuisse mea.
<ovid. trist. 4 8.13> Haec mea sic quondam peragi sperauerat aetas:
<ovid. trist. 4 8.14> Hos ego sic annos ponere dignus eram.
<ovid. trist. 4 8.15> Non ita dis uisum est, qui me terraque marique
<ovid. trist. 4 8.16> Actum Sarmaticis exposuere locis.
<ovid. trist. 4 8.17> In caua ducuntur quassae naualia puppes,
<ovid. trist. 4 8.18> Ne temere in mediis dissoluantur(==DISSOLUANTUR) aquis.
<ovid. trist. 4 8.19> Ne cadat et multas palmas inhonestet adeptus,
<ovid. trist. 4 8.20> Languidus in pratis gramina carpit equus.
<ovid. trist. 4 8.21> Miles ubi emeritis non est satis utilis annis,
<ovid. trist. 4 8.22> Ponit ad antiquos, quae tulit, arma Lares.
<ovid. trist. 4 8.23> Sic igitur, tarda uires minuente senecta,
<ovid. trist. 4 8.24> Me quoque donari iam rude tempus erat.
<ovid. trist. 4 8.25> Tempus erat nec me peregrinum ducere caelum,
<ovid. trist. 4 8.26> Nec siccam Getico fonte leuare sitim,
<ovid. trist. 4 8.27> Sed modo, quos habui, uacuos secedere in hortos,
<ovid. trist. 4 8.28> Nunc hominum uisu rursus et urbe frui.
<ovid. trist. 4 8.29> Sic animo quondam non diuinante futura
<ovid. trist. 4 8.30> Optabam placide uiuere posse senex.
<ovid. trist. 4 8.31> Fata repugnarunt, quae, cum mihi tempora prima
<ovid. trist. 4 8.32> Mollia praebuerint, posteriora grauant.
<ovid. trist. 4 8.33> Iamque decem lustris omni sine labe peractis,
<ovid. trist. 4 8.34> Parte premor uitae deteriore meae;
<ovid. trist. 4 8.35> Nec procul a metis, quas paene tenere uidebar,
<ovid. trist. 4 8.36> Curriculo grauis est facta ruina meo.
<ovid. trist. 4 8.37> Ergo illum demens in me saeuire coegi,
<ovid. trist. 4 8.38> Mitius immensus quo nihil orbis habet?
<ovid. trist. 4 8.39> Ipsaque delictis uicta est clementia nostris,
<ovid. trist. 4 8.40> Nec tamen errori uita negata meo est?
<ovid. trist. 4 8.41> Vita procul patria peragenda sub axe Boreo,
<ovid. trist. 4 8.42> Qua maris Euxini terra sinistra iacet.
<ovid. trist. 4 8.43> Hoc mihi si Delphi Dodonaque diceret ipsa,
<ovid. trist. 4 8.44> Esse uideretur uanus uterque locus.
<ovid. trist. 4 8.45> Nil adeo ualidum est, adamas licet alliget illud,
<ovid. trist. 4 8.46> Vt maneat rapido firmius igne Iouis;
<ovid. trist. 4 8.47> Nil ita sublime est supraque pericula tendit,
<ovid. trist. 4 8.48> Non sit ut inferius suppositumque deo.
<ovid. trist. 4 8.49> Nam quamquam uitio pars est contracta malorum,
<ovid. trist. 4 8.50> Plus tamen exitii numinis ira dedit.
<ovid. trist. 4 8.51> At uos admoniti nostris quoque casibus este,
<ovid. trist. 4 8.52> Aequantem superos emeruisse uirum.
<ovid. trist. 4 9.1> Si licet et pateris, nomen facinusque tacebo, 
<ovid. trist. 4 9.2> Et tua Lethaeis acta dabuntur aquis, 
<ovid. trist. 4 9.3> Nostraque uincetur lacrimis clementia seris, 
<ovid. trist. 4 9.4> Fac modo te pateat paenituisse tui; 
<ovid. trist. 4 9.5> Fac modo te damnes cupiasque eradere uitae 
<ovid. trist. 4 9.6> Tempora, si possis, Tisiphonea tuae. 
<ovid. trist. 4 9.7> Sin minus, et flagrant odio tua pectora nostro, 
<ovid. trist. 4 9.8> Induet infelix arma coacta dolor. 
<ovid. trist. 4 9.9> Sim licet extremum, sicut sum, missus in orbem, 
<ovid. trist. 4 9.10> Nostra suas istinc porriget ira manus. 
<ovid. trist. 4 9.11> Omnia, si nescis, Caesar mihi iura reliquit, 
<ovid. trist. 4 9.12> Et sola est patria poena carere mea. 
<ovid. trist. 4 9.13> Et patriam, modo sit sospes, speramus ab illo: 
<ovid. trist. 4 9.14> Saepe Iouis telo quercus adusta uiret. 
<ovid. trist. 4 9.15> Denique uindictae si sit mihi nulla facultas, 
<ovid. trist. 4 9.16> Pierides uires et sua tela dabunt. 
<ovid. trist. 4 9.17> Quod Scythicis habitem longe summotus in oris, 
<ovid. trist. 4 9.18> Siccaque sint oculis proxima signa meis, 
<ovid. trist. 4 9.19> Nostra per immensas ibunt praeconia gentes, 
<ovid. trist. 4 9.20> Quodque querar notum qua patet orbis erit. 
<ovid. trist. 4 9.21> Ibit ad occasum quicquid dicemus ab ortu, 
<ovid. trist. 4 9.22> Testis et Hesperiae uocis Eous erit. 
<ovid. trist. 4 9.23> Trans ego tellurem, trans altas audiar undas, 
<ovid. trist. 4 9.24> Et gemitus uox est magna futura mei. 
<ovid. trist. 4 9.25> Nec tua te sontem tantummodo saecula norint: 
<ovid. trist. 4 9.26> Perpetuae crimen posteritatis eris. 
<ovid. trist. 4 9.27> Iam feror in pugnas et nondum cornua sumpsi, 
<ovid. trist. 4 9.28> Nec mihi sumendi causa sit ulla uelim. 
<ovid. trist. 4 9.29> Circus adhuc cessat; spargit iam toruus harenam 
<ovid. trist. 4 9.30> Taurus et infesto iam pede pulsat humum. 
<ovid. trist. 4 9.31> Hoc quoque, quam uolui(==VOLUI), plus est. cane, Musa, receptus, 
<ovid. trist. 4 9.32> Dum licet huic nomen dissimulare suum. 
<ovid. trist. 4 10.1> Ille ego qui fuerim, tenerorum lusor amorum,
<ovid. trist. 4 10.2> Quem legis, ut noris, accipe posteritas.
<ovid. trist. 4 10.3> Sulmo mihi patria est, gelidis uberrimus undis,
<ovid. trist. 4 10.4> Milia qui nouiens distat ab urbe decem.
<ovid. trist. 4 10.5> Editus hic ego sum, nec non, ut tempora noris,
<ovid. trist. 4 10.6> Cum cecidit fato consul uterque pari:
<ovid. trist. 4 10.7> Si quid id est, usque a proauis uetus ordinis heres
<ovid. trist. 4 10.8> Non modo fortunae munere factus eques.
<ovid. trist. 4 10.9> Nec stirps prima fui; genito sum fratre creatus,
<ovid. trist. 4 10.10> Qui tribus ante quater mensibus ortus erat.
<ovid. trist. 4 10.11> Lucifer amborum natalibus affuit idem:
<ovid. trist. 4 10.12> Vna celebrata est per duo liba dies.
<ovid. trist. 4 10.13> Haec est armiferae festis de quinque Mineruae,
<ovid. trist. 4 10.14> Quae fieri pugna prima cruenta solet.
<ovid. trist. 4 10.15> Protinus excolimur teneri curaque parentis
<ovid. trist. 4 10.16> Imus ad insignes urbis ab arte uiros.
<ovid. trist. 4 10.17> Frater ad eloquium uiridi tendebat ab aeuo,
<ovid. trist. 4 10.18> Fortia uerbosi natus ad arma fori;
<ovid. trist. 4 10.19> At mihi iam puero caelestia sacra placebant,
<ovid. trist. 4 10.20> Inque suum furtim Musa trahebat opus.
<ovid. trist. 4 10.21> Saepe pater dixit "studium quid inutile temptas?
<ovid. trist. 4 10.22> Maeonides nullas ipse reliquit opes."
<ovid. trist. 4 10.23> Motus eram dictis, totoque Helicone relicto
<ovid. trist. 4 10.24> Scribere temptabam uerba soluta modis.
<ovid. trist. 4 10.25> Sponte sua carmen numeros ueniebat ad aptos,
<ovid. trist. 4 10.26> Et quod temptabam dicere uersus erat.
<ovid. trist. 4 10.27> Interea tacito passu labentibus annis
<ovid. trist. 4 10.28> Liberior fratri sumpta mihique toga est,
<ovid. trist. 4 10.29> Induiturque umeris cum lato purpura clauo,
<ovid. trist. 4 10.30> Et studium nobis, quod fuit ante, manet.
<ovid. trist. 4 10.31> Iamque decem uitae frater geminauerat annos,
<ovid. trist. 4 10.32> Cum perit, et coepi parte carere mei.
<ovid. trist. 4 10.33> Cepimus et tenerae primos aetatis honores,
<ovid. trist. 4 10.34> Eque uiris quondam pars tribus una fui.
<ovid. trist. 4 10.35> Curia restabat: claui mensura coacta est;
<ovid. trist. 4 10.36> Maius erat nostris uiribus illud onus.
<ovid. trist. 4 10.37> Nec patiens corpus, nec mens fuit apta labori,
<ovid. trist. 4 10.38> Sollicitaeque fugax ambitionis eram,
<ovid. trist. 4 10.39> Et petere Aoniae suadebant tuta sorores
<ovid. trist. 4 10.40> Otia, iudicio semper amata meo.
<ovid. trist. 4 10.41> Temporis illius colui fouique poetas,
<ovid. trist. 4 10.42> Quotque aderant uates, rebar adesse deos.
<ovid. trist. 4 10.43> Saepe suas uolucres legit mihi grandior aeuo,
<ovid. trist. 4 10.44> Quaeque nocet serpens, quae iuuat herba, Macer,
<ovid. trist. 4 10.45> Saepe suos solitus recitare Propertius ignes,
<ovid. trist. 4 10.46> Iure sodalicii, quo mihi iunctus erat.
<ovid. trist. 4 10.47> Ponticus heroo, Bassus quoque clarus iambis
<ovid. trist. 4 10.48> Dulcia conuictus membra fuere mei.
<ovid. trist. 4 10.49> Et tenuit nostras numerosus Horatius aures,
<ovid. trist. 4 10.50> Dum ferit Ausonia carmina culta lyra.
<ovid. trist. 4 10.51> Vergilium uidi tantum: nec auara Tibullo
<ovid. trist. 4 10.52> Tempus amicitiae fata dedere meae.
<ovid. trist. 4 10.53> Successor fuit hic tibi, Galle, Propertius illi;
<ovid. trist. 4 10.54> Quartus ab his serie temporis ipse fui.
<ovid. trist. 4 10.55> Vtque ego maiores, sic me coluere minores,
<ovid. trist. 4 10.56> Notaque non tarde facta Thalia mea est.
<ovid. trist. 4 10.57> Carmina cum primum populo iuuenalia legi,
<ovid. trist. 4 10.58> Barba resecta mihi bisue(==BIS_VE) semelue fuit.
<ovid. trist. 4 10.59> Mouerat ingenium totam cantata per urbem
<ovid. trist. 4 10.60> Nomine non uero dicta Corinna mihi.
<ovid. trist. 4 10.61> Multa quidem scripsi, sed, quae uitiosa putaui,
<ovid. trist. 4 10.62> Emendaturis ignibus ipse dedi.
<ovid. trist. 4 10.63> Tunc quoque, cum fugerem, quaedam placitura cremaui,
<ovid. trist. 4 10.64> Iratus studio carminibusque meis.
<ovid. trist. 4 10.65> Molle Cupidineis nec inexpugnabile telis
<ovid. trist. 4 10.66> Cor mihi, quodque leuis causa moueret, erat.
<ovid. trist. 4 10.67> Cum tamen hic essem minimoque accenderer igni,
<ovid. trist. 4 10.68> Nomine sub nostro fabula nulla fuit.
<ovid. trist. 4 10.69> Paene mihi puero nec digna nec utilis uxor
<ovid. trist. 4 10.70> Est data, quae tempus per breue nupta fuit.
<ovid. trist. 4 10.71> Illi successit, quamuis sine crimine coniunx,
<ovid. trist. 4 10.72> Non tamen in nostro firma futura toro.
<ovid. trist. 4 10.73> Vltima, quae mecum seros permansit in annos,
<ovid. trist. 4 10.74> Sustinuit coniunx exulis esse uiri.
<ovid. trist. 4 10.75> Filia me mea bis prima fecunda iuuenta,
<ovid. trist. 4 10.76> Sed non ex uno coniuge, fecit auum.
<ovid. trist. 4 10.77> Et iam complerat genitor sua fata nouemque
<ovid. trist. 4 10.78> Addiderat lustris altera lustra nouem.
<ovid. trist. 4 10.79> Non aliter fleui, quam me fleturus ademptum
<ovid. trist. 4 10.80> Ille suit. matris proxima busta tuli.
<ovid. trist. 4 10.81> Felices ambo tempestiueque sepulti,
<ovid. trist. 4 10.82> Ante diem poenae quod periere meae!
<ovid. trist. 4 10.83> Me quoque felicem, quod non uiuentibus illis
<ovid. trist. 4 10.84> Sum miser, et de me quod doluere nihil!
<ovid. trist. 4 10.85> Si tamen exstinctis aliquid nisi nomina restant,
<ovid. trist. 4 10.86> Et gracilis structos effugit umbra rogos:
<ovid. trist. 4 10.87> Fama, parentales, si uos mea contigit, umbrae,
<ovid. trist. 4 10.88> Et sunt in Stygio crimina nostra foro,
<ovid. trist. 4 10.89> Scite, precor, causam (nec uos mihi fallere fas est)
<ovid. trist. 4 10.90> Errorem iussae, non scelus, esse fugae.
<ovid. trist. 4 10.91> Manibus hoc satis est: ad uos, studiosa, reuertor,
<ovid. trist. 4 10.92> Pectora, quae uitae quaeritis acta meae.
<ovid. trist. 4 10.93> Iam mihi canities pulsis melioribus annis
<ovid. trist. 4 10.94> Venerat, antiquas miscueratque comas,
<ovid. trist. 4 10.95> Postque meos ortus Pisaea uinctus oliua
<ovid. trist. 4 10.96> Abstulerat deciens praemia uictor eques,
<ovid. trist. 4 10.97> Cum maris Euxini positos ad laeua Tomitas
<ovid. trist. 4 10.98> Quaerere me laesi principis ira iubet.
<ovid. trist. 4 10.99> Causa meae cunctis nimium quoque nota ruinae
<ovid. trist. 4 10.100> Indicio non est testificanda meo.
<ovid. trist. 4 10.101> Quid referam comitumque nefas famulosque nocentes?
<ovid. trist. 4 10.102> Ipsa multa tuli non leuiora fuga.
<ovid. trist. 4 10.103> Indignata malis mens est succumbere seque
<ovid. trist. 4 10.104> Praestitit inuictam uiribus usa suis;
<ovid. trist. 4 10.105> Oblitusque mei ductaeque per otia uitae
<ovid. trist. 4 10.106> Insolita cepi temporis arma manu.
<ovid. trist. 4 10.107> Totque tuli terra casus pelagoque quot inter
<ovid. trist. 4 10.108> Occultum stellae conspicuumque polum.
<ovid. trist. 4 10.109> Tacta mihi tandem longis erroribus acto
<ovid. trist. 4 10.110> Iuncta pharetratis Sarmatis ora Getis.
<ovid. trist. 4 10.111> Hic ego, finitimis quamuis circumsoner armis,
<ovid. trist. 4 10.112> Tristia, quo possum, carmine fata leuo.
<ovid. trist. 4 10.113> Quod quamuis nemo est, cuius referatur ad aures,
<ovid. trist. 4 10.114> Sic tamen absumo decipioque diem.
<ovid. trist. 4 10.115> Ergo quod uiuo durisque laboribus obsto,
<ovid. trist. 4 10.116> Nec me sollicitae taedia lucis habent,
<ovid. trist. 4 10.117> Gratia, Musa, tibi: nam tu solacia praebes,
<ovid. trist. 4 10.118> Tu curae requies, tu medicina uenis.
<ovid. trist. 4 10.119> Tu dux et comes es, tu nos abducis ab Histro,
<ovid. trist. 4 10.120> In medioque mihi das Helicone locum;
<ovid. trist. 4 10.121> Tu mihi, quod rarum est, uiuo sublime dedisti
<ovid. trist. 4 10.122> Nomen, ab exequiis quod dare fama solet.
<ovid. trist. 4 10.123> Nec, qui detractat praesentia, Liuor iniquo
<ovid. trist. 4 10.124> Vllum de nostris dente momordit opus.
<ovid. trist. 4 10.125> Nam tulerint magnos cum saecula nostra poetas,
<ovid. trist. 4 10.126> Non fuit ingenio fama maligna meo,
<ovid. trist. 4 10.127> Cumque ego praeponam multos mihi, non minor illis
<ovid. trist. 4 10.128> Dicor et in toto plurimus orbe legor.
<ovid. trist. 4 10.129> Si quid habent igitur uatum praesagia ueri,
<ovid. trist. 4 10.130> Protinus ut moriar, non ero, terra, tuus.
<ovid. trist. 4 10.131> Siue fauore tuli, siue hanc ego carmine famam,
<ovid. trist. 4 10.132> Iure tibi grates, candide lector ago.
<ovid. trist. 5 1.1> Hunc quoque de Getico, nostri studiose, libellum
<ovid. trist. 5 1.2> Litore praemissis quattuor adde meis.
<ovid. trist. 5 1.3> Hic quoque talis erit, qualis fortuna poetae:
<ovid. trist. 5 1.4> Inuenies toto carmine dulce nihil.
<ovid. trist. 5 1.5> Flebilis ut noster status est, ita flebile carmen,
<ovid. trist. 5 1.6> Materiae scripto conueniente suae.
<ovid. trist. 5 1.7> Integer et laetus laeta et iuuenalia lusi:
<ovid. trist. 5 1.8> Illa tamen nunc me composuisse piget.
<ovid. trist. 5 1.9> Vt cecidi, subiti perago praeconia casus,
<ovid. trist. 5 1.10> Sumque argumenti conditor ipse mei.
<ovid. trist. 5 1.11> Vtque iacens ripa deflere Caystrius ales
<ovid. trist. 5 1.12> Dicitur ore suam deficiente necem,
<ovid. trist. 5 1.13> Sic ego, Sarmaticas longe proiectus in oras,
<ovid. trist. 5 1.14> Efficio tacitum ne mihi funus eat.
<ovid. trist. 5 1.15> Delicias siquis lasciuaque carmina quaerit,
<ovid. trist. 5 1.16> Praemoneo, non est scripta quod ista legat.
<ovid. trist. 5 1.17> Aptior huic Gallus blandique Propertius oris,
<ovid. trist. 5 1.18> Aptior, ingenium come, Tibullus erit.
<ovid. trist. 5 1.19> Atque utinam numero non nos essemus in isto!
<ovid. trist. 5 1.20> Ei mihi, cur umquam Musa iocata mea est?
<ovid. trist. 5 1.21> Sed dedimus poenas, Scythicique in finibus Histri
<ovid. trist. 5 1.22> Ille pharetrati lusor Amoris abest.
<ovid. trist. 5 1.23> Quod superest, animos ad publica carmina flexi,
<ovid. trist. 5 1.24> Et memores iussi nominis esse mei.
<ovid. trist. 5 1.25> Si tamen ex uobis aliquis tam multa requiret,
<ovid. trist. 5 1.26> Vnde dolenda canam, multa dolenda tuli.
<ovid. trist. 5 1.27> Non haec ingenio, non haec componimus arte:
<ovid. trist. 5 1.28> Materia est propriis ingeniosa malis.
<ovid. trist. 5 1.29> Et quota fortunae pars est in carmine nostrae?
<ovid. trist. 5 1.30> Felix, qui patitur quae numerare potest!
<ovid. trist. 5 1.31> Quot frutices siluae, quot flauas Thybris harenas,
<ovid. trist. 5 1.32> Mollia quot Martis gramina campus habet,
<ovid. trist. 5 1.33> Tot mala pertulimus, quorum medicina quiesque
<ovid. trist. 5 1.34> Nulla nisi in studio est Pieridumque mora.
<ovid. trist. 5 1.35>"Quis tibi, Naso, modus lacrimosi carminis?" inquis:
<ovid. trist. 5 1.36> Idem, fortunae qui modus huius erit.
<ovid. trist. 5 1.37> Quod querar, illa mihi pleno de fonte ministrat,
<ovid. trist. 5 1.38> Nec mea sunt, fati uerba sed ista mei.
<ovid. trist. 5 1.39> At mihi si cara patriam cum coniuge reddas,
<ovid. trist. 5 1.40> Sint uultus hilares, simque quod ante fui.
<ovid. trist. 5 1.41> Lenior inuicti si sit mihi Caesaris ira,
<ovid. trist. 5 1.42> Carmina laetitiae iam tibi plena dabo.
<ovid. trist. 5 1.43> Nec tamen ut lusit, rursus mea littera ludet:
<ovid. trist. 5 1.44> Sit semel illa ioco luxuriata meo.
<ovid. trist. 5 1.45> Quod probet ipse, canam. poenae modo parte leuata
<ovid. trist. 5 1.46> Barbariam rigidos effugiamque Getas.
<ovid. trist. 5 1.47> Interea nostri quid agant, nisi triste, libelli?
<ovid. trist. 5 1.48> Tibia funeribus conuenit ista meis.
<ovid. trist. 5 1.49>"At poteras" inquis "melius mala ferre silendo,
<ovid. trist. 5 1.50> Et tacitus casus dissimulare tuos."
<ovid. trist. 5 1.51> Exigis ut nulli gemitus tormenta sequantur,
<ovid. trist. 5 1.52> Acceptoque graui uulnere flere uetas?
<ovid. trist. 5 1.53> Ipse Perilleo Phalaris permisit in aere
<ovid. trist. 5 1.54> Edere mugitus et bouis ore queri.
<ovid. trist. 5 1.55> Cum Priami lacrimis offensus non sit Achilles,
<ovid. trist. 5 1.56> Tu fletus inhibes, durior hoste, meos?
<ovid. trist. 5 1.57> Cum faceret Nioben orbam Latonia proles,
<ovid. trist. 5 1.58> Non tamen et siccas iussit habere genas.
<ovid. trist. 5 1.59> Est aliquid, fatale malum per uerba leuare:
<ovid. trist. 5 1.60> Hoc querulam Procnen Halcyonenque facit.
<ovid. trist. 5 1.61> Hoc erat, in gelido quare Poeantius antro
<ovid. trist. 5 1.62> Voce fatigaret Lemnia saxa sua.
<ovid. trist. 5 1.63> Strangulat inclusus dolor atque exaestuat intus,
<ovid. trist. 5 1.64> Cogitur et uires multiplicare suas.
<ovid. trist. 5 1.65> Da ueniam potius, uel totos tolle libellos,
<ovid. trist. 5 1.66> Sic mihi quod prodest si tibi, lector, obest.
<ovid. trist. 5 1.67> Sed neque obesse potest, ulli nec scripta fuerunt
<ovid. trist. 5 1.68> Nostra nisi auctori perniciosa suo.
<ovid. trist. 5 1.69>"At mala sunt." fateor. quis te mala sumere cogit?
<ovid. trist. 5 1.70> Aut quis deceptum ponere sumpta uetat?
<ovid. trist. 5 1.71> Ipse nec emendo, sed ut hic deducta legantur;
<ovid. trist. 5 1.72> Non sunt illa suo barbariora loco.
<ovid. trist. 5 1.73> Nec me Roma suis debet conferre poetis:
<ovid. trist. 5 1.74> Inter Sauromatas ingeniosus eram.
<ovid. trist. 5 1.75> Denique nulla mihi captatur gloria, quaeque
<ovid. trist. 5 1.76> Ingeniis stimulos subdere fama solet.
<ovid. trist. 5 1.77> Nolumus assiduis animum tabescere curis,
<ovid. trist. 5 1.78> Quae tamen irrumpunt quoque(==QVO+QVE) uetantur eunt.
<ovid. trist. 5 1.79> Cur scribam, docui. cur mittam, quaeritis, isto?
<ovid. trist. 5 1.80> Vobiscum cupio quolibet esse modo.
<ovid. trist. 5 2.1> Ecquid ubi e Ponto noua uenit epistula, palles,
<ovid. trist. 5 2.2> Et tibi sollicita soluitur illa manu?
<ovid. trist. 5 2.3> Pone metum, ualeo; corpusque, quod ante laborum
<ovid. trist. 5 2.4> Impatiens nobis inualidumque fuit,
<ovid. trist. 5 2.5> Sufficit, atque ipso uexatum induruit usu.
<ovid. trist. 5 2.6> An magis infirmo non uacat esse mihi?
<ovid. trist. 5 2.7> Mens tamen aegra iacet, nec tempore robora sumpsit,
<ovid. trist. 5 2.8> Affectusque animi, qui fuit ante, manet.
<ovid. trist. 5 2.9> Quaeque mora spatioque suo coitura putaui
<ovid. trist. 5 2.10> Vulnera non aliter quam modo facta dolent.
<ovid. trist. 5 2.11> Scilicet exiguis prodest annosa uetustas;
<ovid. trist. 5 2.12> Grandibus accedunt tempore damna malis.
<ovid. trist. 5 2.13> Paene decem totis aluit Poeantius annis
<ovid. trist. 5 2.14> Pestiferum tumido uulnus ab angue datum.
<ovid. trist. 5 2.15> Telephus aeterna consumptus tabe perisset,
<ovid. trist. 5 2.16> Si non, quae nocuit, dextra tulisset opem.
<ovid. trist. 5 2.17> Et mea, si facinus nullum commisimus, opto,
<ovid. trist. 5 2.18> Vulnera qui fecit, facta leuare uelit,
<ovid. trist. 5 2.19> Contentusque mei iam tandem parte doloris
<ovid. trist. 5 2.20> Exiguum pleno de mare demat aquae.
<ovid. trist. 5 2.21> Detrahat ut multum, multum restabit acerbi,
<ovid. trist. 5 2.22> Parsque meae poenae totius instar erit.
<ovid. trist. 5 2.23> Litora quot conchas, quot amoena rosaria flores,
<ovid. trist. 5 2.24> Quotue soporiferum grana papauer habet,
<ovid. trist. 5 2.25> Silua feras quot alit, quot piscibus unda natatur,
<ovid. trist. 5 2.26> Quot tenerum pennis aera pulsat auis,
<ovid. trist. 5 2.27> Tot premor aduersis: quae si comprendere coner,
<ovid. trist. 5 2.28> Icariae numerum dicere coner aquae.
<ovid. trist. 5 2.29> Vtque uiae casus, ut amara pericula ponti,
<ovid. trist. 5 2.30> Vt taceam strictas in mea fata manus,
<ovid. trist. 5 2.31> Barbara me tellus orbisque nouissima magni
<ovid. trist. 5 2.32> Sustinet et saeuo cinctus ab hoste locus.
<ovid. trist. 5 2.33> Hinc ego traicerer (neque enim mea culpa cruenta est)
<ovid. trist. 5 2.34> Esset, quae debet, si tibi cura mei.
<ovid. trist. 5 2.35> Ille deus, bene quo Romana potentia nixa est,
<ovid. trist. 5 2.36> Saepe suo uictor lenis in hoste fuit.
<ovid. trist. 5 2.37> Quid dubitas et tuta times? accede rogaque:
<ovid. trist. 5 2.38> Caesare nil ingens mitius orbis habet.
<ovid. trist. 5 2.39> Me miserum! quid agam, si proxima quaeque relinquunt?
<ovid. trist. 5 2.40> Subtrahis effracto tu quoque colla iugo?
<ovid. trist. 5 2.41> Quo ferar? unde petam lassis solacia rebus?
<ovid. trist. 5 2.42> Ancora iam nostram non tenet ulla ratem.
<ovid. trist. 5 2.43> Videris. ipse sacram, quamuis inuisus, ad aram
<ovid. trist. 5 2.44> Confugiam: nullas summouet ara manus.
<ovid. trist. 5 2.45> Alloquor en absens absentia numina supplex,
<ovid. trist. 5 2.46> Si fas est homini cum Ioue posse loqui.
<ovid. trist. 5 2.47> Arbiter imperii, quo certum est sospite cunctos
<ovid. trist. 5 2.48> Ausoniae curam gentis habere deos,
<ovid. trist. 5 2.49> O decus, o patriae per te florentis imago,
<ovid. trist. 5 2.50> O uir non ipso, quem regis, orbe minor
<ovid. trist. 5 2.51>(Sic habites terras et te desideret aether,
<ovid. trist. 5 2.52> Sic ad pacta tibi sidera tardus eas)
<ovid. trist. 5 2.53> Parce, precor, minimamque tuo de fulmine partem
<ovid. trist. 5 2.54> Deme: satis poenae, quod superabit, erit.
<ovid. trist. 5 2.55> Ira quidem moderata tua est, uitamque dedisti,
<ovid. trist. 5 2.56> Nec mihi ius ciuis nec mihi nomen abest,
<ovid. trist. 5 2.57> Nec mea concessa est aliis fortuna, nec exul
<ovid. trist. 5 2.58> Edicti uerbis nominor ipse tui.
<ovid. trist. 5 2.59> Omniaque haec timui, quia me meruisse uidebam;
<ovid. trist. 5 2.60> Sed tua peccato lenior ira meo est.
<ovid. trist. 5 2.61> Arua relegatum iussisti uisere Ponti,
<ovid. trist. 5 2.62> Et Scythicum profuga scindere puppe fretum.
<ovid. trist. 5 2.63> Iussus ad Euxini deformia litora ueni
<ovid. trist. 5 2.64> Aequoris (haec gelido terra sub axe iacet)
<ovid. trist. 5 2.65> Nec me tam cruciat numquam sine frigore caelum,
<ovid. trist. 5 2.66> Glebaque canenti semper obusta gelu,
<ovid. trist. 5 2.67> Nesciaque est uocis quod barbara lingua Latinae,
<ovid. trist. 5 2.68> Graecaque quod Getico uicta loquela sonost,
<ovid. trist. 5 2.69> Quam quod finitimo cinctus premor undique Marte,
<ovid. trist. 5 2.70> Vixque breuis tutum murus ab hoste facit.
<ovid. trist. 5 2.71> Pax tamen interdum est, pacis fiducia numquam.
<ovid. trist. 5 2.72> Sic hic nunc patitur, nunc timet arma locus.
<ovid. trist. 5 2.73> Hinc ego dum muter, uel me Zanclaea Charybdis
<ovid. trist. 5 2.74> Deuoret atque suis ad Styga mittat aquis,
<ovid. trist. 5 2.75> Vel rapidae flammis urar patienter in Aetnae,
<ovid. trist. 5 2.76> Vel freta Leucadii mittar in alta dei.
<ovid. trist. 5 2.77> Quod petimus, poena est: neque enim miser esse recuso,
<ovid. trist. 5 2.78> Sed precor ut possim tutius esse miser.
<ovid. trist. 5 3.1> Illa dies haec est, qua te celebrare poetae,
<ovid. trist. 5 3.2> Si modo non fallunt tempora, Bacche, solent,
<ovid. trist. 5 3.3> Festaque odoratis innectunt tempora sertis,
<ovid. trist. 5 3.4> Et dicunt laudes ad tua uina tuas.
<ovid. trist. 5 3.5> Inter quos, memini, dum me mea fata sinebant,
<ovid. trist. 5 3.6> Non inuisa tibi pars ego saepe fui,
<ovid. trist. 5 3.7> Quem nunc suppositum stellis Cynosuridos Vrsae
<ovid. trist. 5 3.8> Iuncta tenet crudis Sarmatis ora Getis.
<ovid. trist. 5 3.9> Quique prius mollem uacuamque laboribus egi
<ovid. trist. 5 3.10> In studiis uitam Pieridumque choro,
<ovid. trist. 5 3.11> Nunc procul a patria Geticis circumsonor armis,
<ovid. trist. 5 3.12> Multa prius pelago multaque passus humo.
<ovid. trist. 5 3.13> Siue mihi casus siue hoc dedit ira deorum,
<ovid. trist. 5 3.14> Nubila nascenti seu mihi Parca fuit,
<ovid. trist. 5 3.15> Tu tamen e sacris hederae cultoribus unum
<ovid. trist. 5 3.16> Numine debueras sustinuisse tuo.
<ovid. trist. 5 3.17> An dominae fati quicquid cecinere sorores,
<ovid. trist. 5 3.18> Omne sub arbitrio desinit esse dei?
<ovid. trist. 5 3.19> Ipse quoque aetherias meritis inuectus es arces,
<ovid. trist. 5 3.20> Quo non exiguo facta labore uia est.
<ovid. trist. 5 3.21> Nec patria est habitata tibi, sed adusque niuosum
<ovid. trist. 5 3.22> Strymona uenisti Marticolamque Geten,
<ovid. trist. 5 3.23> Persidaque et lato spatiantem flumine Gangen,
<ovid. trist. 5 3.24> Et quascumque bibit decolor Indus aquas.
<ovid. trist. 5 3.25> Scilicet hanc legem nentes fatalia Parcae
<ovid. trist. 5 3.26> Stamina bis genito bis cecinere tibi.
<ovid. trist. 5 3.27> Me quoque, si fas est exemplis ire deorum,
<ovid. trist. 5 3.28> Ferrea sors uitae difficilisque premit.
<ovid. trist. 5 3.29> Illo nec leuius cecidi, quem magna locutum
<ovid. trist. 5 3.30> Reppulit a Thebis Iuppiter igne suo.
<ovid. trist. 5 3.31> Vt tamen audisti percussum fulmine uatem,
<ovid. trist. 5 3.32> Admonitu matris condoluisse potes,
<ovid. trist. 5 3.33> Et potes aspiciens circum tua sacra poetas
<ovid. trist. 5 3.34>"Nescioquis nostri" dicere "cultor abest."
<ovid. trist. 5 3.35> Fer, bone Liber, opem: sic altera degrauet ulmum
<ovid. trist. 5 3.36> Vitis et incluso plena sit uua mero,
<ovid. trist. 5 3.37> Sic tibi cum Bacchis Satyrorum gnaua iuuentus
<ovid. trist. 5 3.38> Adsit, et attonito non taceare sono,
<ovid. trist. 5 3.39> Ossa bipenniferi sic sint male pressa Lycurgi,
<ovid. trist. 5 3.40> Impia nec poena Pentheos umbra uacet,
<ovid. trist. 5 3.41> Sic micet aeternum uicinaque sidera uincat
<ovid. trist. 5 3.42> Coniugis in caelo clara corona tuae:
<ovid. trist. 5 3.43> Huc ades et casus releues, pulcherrime, nostros,
<ovid. trist. 5 3.44> Vnum de numero me memor esse tuo.
<ovid. trist. 5 3.45> Sunt dis inter se commercia. flectere tempta
<ovid. trist. 5 3.46> Caesareum numen numine, Bacche, tuo.
<ovid. trist. 5 3.47> Vos quoque, consortes studii, pia turba, poetae,
<ovid. trist. 5 3.48> Haec eadem sumpto quisque rogate mero.
<ovid. trist. 5 3.49> Atque aliquis uestrum, Nasonis nomine dicto,
<ovid. trist. 5 3.50> Opponat lacrimis pocula mixta suis,
<ovid. trist. 5 3.51> Admonitusque mei, cum circumspexerit omnes,
<ovid. trist. 5 3.52> Dicat "ubi est nostri pars modo Naso chori?"
<ovid. trist. 5 3.53> Idque ita, si uestrum merui candore fauorem,
<ovid. trist. 5 3.54> Nullaque iudicio littera laesa meo est,
<ovid. trist. 5 3.55> Si, ueterum digne ueneror cum scripta uirorum,
<ovid. trist. 5 3.56> Proxima non illis esse minora reor.
<ovid. trist. 5 3.57> Sic igitur dextro faciatis Apolline carmen:
<ovid. trist. 5 3.58> Quod licet, inter uos nomen habete meum.
<ovid. trist. 5 4.1> Litore ab Euxino Nasonis epistula ueni,
<ovid. trist. 5 4.2> Lassaque facta mari lassaque facta uia,
<ovid. trist. 5 4.3> Qui mihi flens dixit "tu, cui licet, aspice Romam.
<ovid. trist. 5 4.4> Heu quanto melior sors tua sorte mea est!"
<ovid. trist. 5 4.5> Flens quoque me scripsit: nec qua signabar, ad os est
<ovid. trist. 5 4.6> Ante, sed ad madidas gemma relata genas.
<ovid. trist. 5 4.7> Tristitiae causam siquis cognoscere quaerit,
<ovid. trist. 5 4.8> Ostendi solem postulat ille sibi,
<ovid. trist. 5 4.9> Nec frondem in siluis, nec aperto mollia prato
<ovid. trist. 5 4.10> Gramina, nec pleno flumine cernit aquam;
<ovid. trist. 5 4.11> Quid Priamus doleat, mirabitur, Hectore rapto,
<ovid. trist. 5 4.12> Quidue Philoctetes ictus ab angue gemat.
<ovid. trist. 5 4.13> Di facerent utinam talis status esset in illo,
<ovid. trist. 5 4.14> Vt non tristitiae causa dolenda foret!
<ovid. trist. 5 4.15> Fert tamen, ut debet, casus patienter amaros,
<ovid. trist. 5 4.16> More nec indomiti frena recusat equi.
<ovid. trist. 5 4.17> Nec fore perpetuam sperat sibi numinis iram,
<ovid. trist. 5 4.18> Conscius in culpa non scelus esse sua.
<ovid. trist. 5 4.19> Saepe refert, sit quanta dei clementia, cuius
<ovid. trist. 5 4.20> Se quoque in exemplis adnumerare solet:
<ovid. trist. 5 4.21> Nam, quod opes teneat patrias, quod nomina ciuis,
<ovid. trist. 5 4.22> Denique quod uiuat, munus habere dei.
<ovid. trist. 5 4.23> Te tamen (o, si quid credis mihi, carior illi
<ovid. trist. 5 4.24> Omnibus) in toto pectore semper habet;
<ovid. trist. 5 4.25> Teque Menoetiaden, te, qui comitatus Oresten,
<ovid. trist. 5 4.26> Te uocat Aegiden Euryalumque suum.
<ovid. trist. 5 4.27> Nec patriam magis ille suam desiderat et quae
<ovid. trist. 5 4.28> Plurima cum patria sentit abesse sibi,
<ovid. trist. 5 4.29> Quam uultus oculosque tuos, o dulcior illo
<ovid. trist. 5 4.30> Melle, quod in ceris Attica ponit apis.
<ovid. trist. 5 4.31> Saepe etiam maerens tempus reminiscitur illud,
<ovid. trist. 5 4.32> Quod non praeuentum morte fuisse dolet;
<ovid. trist. 5 4.33> Cumque alii fugerent subitae contagia cladis,
<ovid. trist. 5 4.34> Nec uellent ictae limen adire domus,
<ovid. trist. 5 4.35> Te sibi cum paucis meminit mansisse fidelem,
<ovid. trist. 5 4.36> Si paucos aliquis tresue duosue uocat.
<ovid. trist. 5 4.37> Quamuis attonitus, sensit tamen omnia, nec te
<ovid. trist. 5 4.38> Se minus aduersis indoluisse suis.
<ovid. trist. 5 4.39> Verba solet uultumque tuum gemitusque referre,
<ovid. trist. 5 4.40> Et te flente suos emaduisse sinus:
<ovid. trist. 5 4.41> Quam sibi praestiteris, qua consolatus amicum
<ovid. trist. 5 4.42> Sis ope, solandus cum simul ipse fores.
<ovid. trist. 5 4.43> Pro quibus affirmat fore se memoremque piumque,
<ovid. trist. 5 4.44> Siue diem uideat siue tegatur humo,
<ovid. trist. 5 4.45> Per caput ipse suum solitus iurare tuumque,
<ovid. trist. 5 4.46> Quod scio non illi uilius esse suo.
<ovid. trist. 5 4.47> Plena tot ac tantis referetur gratia factis,
<ovid. trist. 5 4.48> Nec sinet ille tuos litus arare boues.
<ovid. trist. 5 4.49> Fac modo, constanter profugum tueare: quod ille,
<ovid. trist. 5 4.50> Qui bene te nouit, non rogat, ipsa rogo.
<ovid. trist. 5 5.1> Annuus assuetum dominae natalis honorem
<ovid. trist. 5 5.2> Exigit: ite manus ad pia sacra meae.
<ovid. trist. 5 5.3> Sic quondam festum Laertius egerat heros
<ovid. trist. 5 5.4> Forsan in extremo coniugis orbe diem.
<ovid. trist. 5 5.5> Lingua fauens adsit, nostrorum oblita malorum,
<ovid. trist. 5 5.6> Quae, puto, dedidicit iam bona uerba loqui:
<ovid. trist. 5 5.7> Quaeque semel toto uestis mihi sumitur anno,
<ovid. trist. 5 5.8> Sumatur fatis discolor alba meis;
<ovid. trist. 5 5.9> Araque gramineo uiridis de caespite fiat,
<ovid. trist. 5 5.10> Et uelet tepidos nexa corona focos.
<ovid. trist. 5 5.11> Da mihi tura, puer, pingues facientia flammas,
<ovid. trist. 5 5.12> Quodque pio fusum stridat in igne merum.
<ovid. trist. 5 5.13> Optime natalis! quamuis procul absumus, opto
<ovid. trist. 5 5.14> Candidus huc uenias dissimilisque meo,
<ovid. trist. 5 5.15> Si quod et instabat dominae miserabile uulnus
<ovid. trist. 5 5.16> Sit perfuncta meis tempus in omne malis;
<ovid. trist. 5 5.17> Quaeque graui nuper plus quam quassata procella est,
<ovid. trist. 5 5.18> Quod superest, tutum per mare nauis eat.
<ovid. trist. 5 5.19> Illa domo nataque sua patriaque fruatur
<ovid. trist. 5 5.20>(Erepta haec uni sit satis esse mihi)
<ovid. trist. 5 5.21> Quatenus et non est in caro coniuge felix
<ovid. trist. 5 5.22> Pars uitae tristi cetera nube uacet.
<ovid. trist. 5 5.23> Viuat, ametque uirum, quoniam sic cogitur, absens,
<ovid. trist. 5 5.24> Consumatque annos, sed diuturna, suos.
<ovid. trist. 5 5.25> Adicerem et nostros, sed ne contagia fati
<ovid. trist. 5 5.26> Corrumpant timeo, quos agit ipsa, mei.
<ovid. trist. 5 5.27> Nil homini certum est. fieri quis posse putaret,
<ovid. trist. 5 5.28> Vt facerem in mediis haec ego sacra Getis?
<ovid. trist. 5 5.29> Aspice ut aura tamen fumos e ture coortos
<ovid. trist. 5 5.30> In partes Italas et loca dextra ferat.
<ovid. trist. 5 5.31> Sensus inest igitur nebulis, quas exigit ignis:
<ovid. trist. 5 5.32> Consilio fugiunt aethera, Ponte, tuum.
<ovid. trist. 5 5.33> Consilio, commune sacrum cum fiat in ara
<ovid. trist. 5 5.34> Fratribus, alterna qui periere manu,
<ovid. trist. 5 5.35> Ipsa sibi discors, tamquam mandetur ab illis,
<ovid. trist. 5 5.36> Scinditur in partes atra fauilla duas.
<ovid. trist. 5 5.37> Hoc, memini, quondam fieri non posse loquebar,
<ovid. trist. 5 5.38> Et me Battiades iudice falsus erat:
<ovid. trist. 5 5.39> Omnia nunc credo, cum tu non stultus ab Arcto
<ovid. trist. 5 5.40> Terga uapor dederis Ausoniamque petas.
<ovid. trist. 5 5.41> Haec ergo lux est, quae si non orta fuisset,
<ovid. trist. 5 5.42> Nulla fuit misero festa uidenda mihi.
<ovid. trist. 5 5.43> Edidit haec mores illis heroisin aequos,
<ovid. trist. 5 5.44> Quis erat Eetion Icariusque pater.
<ovid. trist. 5 5.45> Nata pudicitia est, uirtus probitasque, fidesque,
<ovid. trist. 5 5.46> At non sunt ista gaudia nata die,
<ovid. trist. 5 5.47> Sed labor et curae fortunaque moribus impar,
<ovid. trist. 5 5.48> Iustaque de uiduo paene querela toro.
<ovid. trist. 5 5.49> Scilicet aduersis probitas exercita rebus
<ovid. trist. 5 5.50> Tristi materiam tempore laudis habet.
<ovid. trist. 5 5.51> Si nihil infesti durus uidisset Vlixes,
<ovid. trist. 5 5.52> Penelope felix sed sine laude foret.
<ovid. trist. 5 5.53> Victor Echionias si uir penetrasset in arces,
<ovid. trist. 5 5.54> Forsitan Euadnen uix sua nosset humus.
<ovid. trist. 5 5.55> Cum Pelia genitae tot sint, cur nobilis una est?
<ovid. trist. 5 5.56> Nempe fuit misero nupta quod una uiro.
<ovid. trist. 5 5.57> Effice ut Iliacas tangat prior alter harenas,
<ovid. trist. 5 5.58> Laodamia nihil cur referatur erit.
<ovid. trist. 5 5.59> Et tua, quod malles, pietas ignota maneret,
<ovid. trist. 5 5.60> Implerent uenti si mea uela sui.
<ovid. trist. 5 5.61> Di tamen et Caesar dis accessure, sed olim,
<ovid. trist. 5 5.62> Aequarint Pylios cum tua fata dies,
<ovid. trist. 5 5.63> Non mihi, qui poenam fateor meruisse, sed illi
<ovid. trist. 5 5.64> Parcite, quae nullo digna dolore dolet.
<ovid. trist. 5 6.1> Tu quoque, nostrarum quondam fiducia rerum, 
<ovid. trist. 5 6.2> Qui mihi confugium, qui mihi portus eras, 
<ovid. trist. 5 6.3> Tu quoque suscepti curam dimittis amici, 
<ovid. trist. 5 6.4> Officiique pium tam cito ponis onus? 
<ovid. trist. 5 6.5> Sarcina sum, fateor, quam si non tempore nostro 
<ovid. trist. 5 6.6> Depositurus eras, non subeunda fuit. 
<ovid. trist. 5 6.7> Fluctibus in mediis nauem, Palinure, relinquis? 
<ovid. trist. 5 6.8> Ne fuge, neue tua sit minor arte fides. 
<ovid. trist. 5 6.9> Numquid Achilleos inter fera proelia fidi 
<ovid. trist. 5 6.10> Deseruit(==DESERUIT) leuitas Automedontis equos? 
<ovid. trist. 5 6.11> Quem semel excepit, numquam Podalirius aegro 
<ovid. trist. 5 6.12> Promissam medicae non tulit artis opem. 
<ovid. trist. 5 6.13> Turpius eicitur, quam non admittitur hospes 
<ovid. trist. 5 6.14> Quae patuit, dextrae firma sit ara meae. 
<ovid. trist. 5 6.15> Nil nisi me solum primo tutatus es; at nunc 
<ovid. trist. 5 6.16> Me pariter serua iudiciumque tuum, 
<ovid. trist. 5 6.17> Si modo non aliqua est in me noua culpa, tuamque 
<ovid. trist. 5 6.18> Mutarunt subito crimina nostra fidem. 
<ovid. trist. 5 6.19> Spiritus hic, Scythica quem non bene ducimus aura, 
<ovid. trist. 5 6.20> Quod cupio, membris exeat ante meis, 
<ovid. trist. 5 6.21> Quam tua delicto stringantur pectora nostro, 
<ovid. trist. 5 6.22> Et uidear merito uilior esse tibi. 
<ovid. trist. 5 6.23> Non adeo toti fatis urgemur iniquis, 
<ovid. trist. 5 6.24> Vt mea sit longis mens quoque mota malis. 
<ovid. trist. 5 6.25> Finge tamen motam, quotiens Agamemnone natum 
<ovid. trist. 5 6.26> Dixisse in Pyladen improba uerba putas? 
<ovid. trist. 5 6.27> Nec procul a uero est quin et pulsarit amicum: 
<ovid. trist. 5 6.28> Mansit in officiis non minus ille suis. 
<ovid. trist. 5 6.29> Hoc est cum miseris solum commune beatis, 
<ovid. trist. 5 6.30> Ambobus tribui quod solet obsequium: 
<ovid. trist. 5 6.31> Ceditur et caecis et quos praetexta uerendos 
<ovid. trist. 5 6.32> Virgaque cum uerbis imperiosa facit. 
<ovid. trist. 5 6.33> Si mihi non parcis, fortunae parcere debes: 
<ovid. trist. 5 6.34> Non habet in nobis ullius ira locum. 
<ovid. trist. 5 6.35> Elige nostrorum minimum minimumque laborum, 
<ovid. trist. 5 6.36> Isto, quod reris, grandius illud erit. 
<ovid. trist. 5 6.37> Quam multa madidae celantur harundine fossae, 
<ovid. trist. 5 6.38> Florida quam multas Hybla tuetur apes, 
<ovid. trist. 5 6.39> Quam multae gracili terrena sub horrea ferre 
<ovid. trist. 5 6.40> Limite formicae grana reperta solent, 
<ovid. trist. 5 6.41> Tam me circumstat densorum turba malorum. 
<ovid. trist. 5 6.42> Crede mihi, uero est nostra querela minor. 
<ovid. trist. 5 6.43> His qui contentus non est, in litus harenas, 
<ovid. trist. 5 6.44> In segetem spicas, in mare fundat aquas. 
<ovid. trist. 5 6.45> Intempestiuos igitur compesce tumores, 
<ovid. trist. 5 6.46> Vela nec in medio desere nostra mari. 
<ovid. trist. 5 7.1> Quam legis, ex illa tibi uenit epistula terra,
<ovid. trist. 5 7.2> Latus ubi aequoreis additur Hister aquis.
<ovid. trist. 5 7.3> Si tibi contingit cum dulci uita salute,
<ovid. trist. 5 7.4> Candida fortunae pars manet una meae.
<ovid. trist. 5 7.5> Scilicet, ut semper, quid agam, carissime, quaeris,
<ovid. trist. 5 7.6> Quamuis hoc uel me scire tacente potes.
<ovid. trist. 5 7.7> Sum miser, haec breuis est nostrorum summa malorum,
<ovid. trist. 5 7.8> Quisquis et offenso Caesare uiuit, erit.
<ovid. trist. 5 7.9> Turba Tomitanae quae sit regionis et inter
<ovid. trist. 5 7.10> Quos habitem mores, discere cura tibi est?
<ovid. trist. 5 7.11> Mixta sit haec quamuis inter Graecosque Getasque,
<ovid. trist. 5 7.12> A male pacatis plus trahit ora Getis.
<ovid. trist. 5 7.13> Sarmaticae maior Geticaeque frequentia gentis
<ovid. trist. 5 7.14> Per medias in equis itque reditque uias.
<ovid. trist. 5 7.15> In quibus est nemo, qui non coryton et arcum
<ovid. trist. 5 7.16> Telaque uipereo lurida felle gerat.
<ovid. trist. 5 7.17> Vox fera, trux uultus, uerissima Martis imago,
<ovid. trist. 5 7.18> Non coma, non ulla barba resecta manu,
<ovid. trist. 5 7.19> Dextera non segnis fixo dare uulnera cultro,
<ovid. trist. 5 7.20> Quem iunctum lateri barbarus omnis habet.
<ovid. trist. 5 7.21> Viuit in his heu nunc, lusorum oblitus amorum,
<ovid. trist. 5 7.22> Hos uidet, hos uates audit, amice, tuus:
<ovid. trist. 5 7.23> Atque utinam uiuat non et moriatur in illis,
<ovid. trist. 5 7.24> Absit ab inuisis et tamen umbra locis.
<ovid. trist. 5 7.25> Carmina quod pleno saltari nostra theatro,
<ovid. trist. 5 7.26> Versibus et plaudi scribis, amice, meis,
<ovid. trist. 5 7.27> Nil equidem feci (tu scis hoc ipse) theatris,
<ovid. trist. 5 7.28> Musa nec in plausus ambitiosa mea est.
<ovid. trist. 5 7.29> Non tamen ingratum est, quodcumque obliuia nostri
<ovid. trist. 5 7.30> Impedit et profugi nomen in ora refert.
<ovid. trist. 5 7.31> Quamuis interdum, quae me laesisse recordor,
<ovid. trist. 5 7.32> Carmina deuoueo Pieridasque meas,
<ovid. trist. 5 7.33> Cum bene deuoui, nequeo tamen esse sine illis
<ovid. trist. 5 7.34> Vulneribusque meis tela cruenta sequor,
<ovid. trist. 5 7.35> Quaeque modo Euboicis lacerata est fluctibus, audet
<ovid. trist. 5 7.36> Graia Capheream currere puppis aquam.
<ovid. trist. 5 7.37> Nec tamen, ut lauder, uigilo curamque futuri
<ovid. trist. 5 7.38> Nominis, utilius quod latuisset, ago.
<ovid. trist. 5 7.39> Detineo studiis animum falloque dolores,
<ovid. trist. 5 7.40> Experior curis et dare uerba meis.
<ovid. trist. 5 7.41> Quid potius faciam desertis solus in oris,
<ovid. trist. 5 7.42> Quamue malis aliam quaerere coner opem?
<ovid. trist. 5 7.43> Siue locum specto, locus est inamabilis, et quo
<ovid. trist. 5 7.44> Esse nihil toto tristius orbe potest,
<ovid. trist. 5 7.45> Siue homines, uix sunt homines hoc nomine digni,
<ovid. trist. 5 7.46> Quamque lupi, saeuae plus feritatis habent.
<ovid. trist. 5 7.47> Non metuunt leges, sed cedit uiribus aequum,
<ovid. trist. 5 7.48> Victaque pugnaci iura sub ense iacent.
<ovid. trist. 5 7.49> Pellibus et laxis arcent mala frigora bracis,
<ovid. trist. 5 7.50> Oraque sunt longis horrida tecta comis.
<ovid. trist. 5 7.51> In paucis remanent Graecae uestigia linguae,
<ovid. trist. 5 7.52> Haec quoque iam Getico barbara facta sono.
<ovid. trist. 5 7.53> Vnus in hoc nemo est populo, qui forte Latine
<ovid. trist. 5 7.54> Quaelibet e medio reddere uerba queat.
<ovid. trist. 5 7.55> Ille ego Romanus uates (ignoscite, Musae)
<ovid. trist. 5 7.56> Sarmatico cogor plurima more loqui.
<ovid. trist. 5 7.57> En pudet et fateor, iam desuetudine longa
<ovid. trist. 5 7.58> Vix subeunt ipsi uerba Latina mihi.
<ovid. trist. 5 7.59> Nec dubito quin sint et in hoc non pauca libello
<ovid. trist. 5 7.60> Barbara: non hominis culpa, sed ista loci.
<ovid. trist. 5 7.61> Ne tamen Ausoniae perdam commercia linguae,
<ovid. trist. 5 7.62> Et fiat patrio uox mea muta sono,
<ovid. trist. 5 7.63> Ipse loquor mecum desuetaque uerba retracto,
<ovid. trist. 5 7.64> Et studii repeto signa sinistra mei.
<ovid. trist. 5 7.65> Sic animum tempusque traho, sic meque reduco
<ovid. trist. 5 7.66> A contemplatu summoueoque mali.
<ovid. trist. 5 7.67> Carminibus quaero miserarum obliuia rerum:
<ovid. trist. 5 7.68> Praemia si studio consequar ista, sat est.
<ovid. trist. 5 8.1> Non adeo cecidi, quamuis abiectus, ut infra
<ovid. trist. 5 8.2> Te quoque sim, inferius quo nihil esse potest.
<ovid. trist. 5 8.3> Quae tibi res animos in me facit, improbe? curue
<ovid. trist. 5 8.4> Casibus insultas, quos potes ipse pati?
<ovid. trist. 5 8.5> Nec mala te reddunt mitem placidumque iacenti
<ovid. trist. 5 8.6> Nostra, quibus possint illacrimare ferae;
<ovid. trist. 5 8.7> Nec metuis dubio Fortunae stantis in orbe
<ovid. trist. 5 8.8> Numen, et exosae uerba superba deae.
<ovid. trist. 5 8.9> Exigit a dignis ultrix Rhamnusia poenas:
<ovid. trist. 5 8.10> Imposito calcas quid mea fata pede?
<ovid. trist. 5 8.11> Vidi ego naufragium qui risit in aequora mergi,
<ovid. trist. 5 8.12> Et "numquam" dixi "iustior unda fuit."
<ovid. trist. 5 8.13> Vilia qui quondam miseris alimenta negarat,
<ovid. trist. 5 8.14> Nunc mendicato pascitur ipse cibo.
<ovid. trist. 5 8.15> Passibus ambiguis Fortuna uolubilis errat
<ovid. trist. 5 8.16> Et manet in nullo certa tenaxque loco,
<ovid. trist. 5 8.17> Sed modo laeta uenit, uultus modo sumit acerbos,
<ovid. trist. 5 8.18> Et tantum constans in leuitate sua est.
<ovid. trist. 5 8.19> Nos quoque floruimus, sed flos erat ille caducus,
<ovid. trist. 5 8.20> Flammaque de stipula nostra breuisque fuit.
<ovid. trist. 5 8.21> Neue tamen tota capias fera gaudia mente,
<ovid. trist. 5 8.22> Non est placandi spes mihi nulla dei,
<ovid. trist. 5 8.23> Vel quia peccaui citra scelus, utque pudore
<ovid. trist. 5 8.24> Non caret, inuidia sic mea culpa caret,
<ovid. trist. 5 8.25> Vel quia nil ingens ad finem solis ab ortu
<ovid. trist. 5 8.26> Illo, cui paret, mitius orbis habet.
<ovid. trist. 5 8.27> Scilicet ut non est per uim superabilis ulli,
<ovid. trist. 5 8.28> Molle cor ad timidas sic habet ille preces,
<ovid. trist. 5 8.29> Exemploque deum, quibus accessurus et ipse est,
<ovid. trist. 5 8.30> Cum poenae uenia plura roganda dabit.
<ovid. trist. 5 8.31> Si numeres anno soles et nubila toto,
<ovid. trist. 5 8.32> Inuenies nitidum saepius isse diem
<ovid. trist. 5 8.33> Ergo ne nimium nostra laetere ruina,
<ovid. trist. 5 8.34> Restitui quondam me quoque posse puta:
<ovid. trist. 5 8.35> Posse puta fieri lenito principe uultus
<ovid. trist. 5 8.36> Vt uideas media tristis in urbe meos,
<ovid. trist. 5 8.37> Vtque ego te uideam causa grauiore fugatum,
<ovid. trist. 5 8.38> Haec sunt a primis proxima uota meis.
<ovid. trist. 5 9.1> O tua si sineres in nostris nomina poni
<ovid. trist. 5 9.2> Carminibus, positus quam mihi saepe fores!
<ovid. trist. 5 9.3> Te canerem solum, meriti memor, inque libellis
<ovid. trist. 5 9.4> Creuisset sine te pagina nulla meis.
<ovid. trist. 5 9.5> Quid tibi deberem, tota sciretur in urbe,
<ovid. trist. 5 9.6> Exul in amissa si tamen urbe legor.
<ovid. trist. 5 9.7> Te praesens mitem nosset, te serior aetas,
<ovid. trist. 5 9.8> Scripta uetustatem si modo nostra ferunt,
<ovid. trist. 5 9.9> Nec tibi cessaret doctus bene dicere lector:
<ovid. trist. 5 9.10> Hic te seruato uate maneret honor.
<ovid. trist. 5 9.11> Caesaris est primum munus, quod ducimus auras;
<ovid. trist. 5 9.12> Gratia post magnos est tibi habenda deos.
<ovid. trist. 5 9.13> Ille dedit uitam; tu, quam dedit ille, tueris,
<ovid. trist. 5 9.14> Et facis accepto munere posse frui.
<ovid. trist. 5 9.15> Cumque perhorruerit casus pars maxima nostros,
<ovid. trist. 5 9.16> Pars etiam credi pertimuisse uelit,
<ovid. trist. 5 9.17> Naufragiumque meum tumulo spectarit ab alto,
<ovid. trist. 5 9.18> Nec dederit nanti per freta saeua manum,
<ovid. trist. 5 9.19> Seminecem Stygia reuocasti solus ab unda.
<ovid. trist. 5 9.20> Hoc quoque, quod memores possumus esse, tuum est.
<ovid. trist. 5 9.21> Di tibi se tribuant cum Caesare semper amicos:
<ovid. trist. 5 9.22> Non potuit uotum plenius esse meum.
<ovid. trist. 5 9.23> Haec meus argutis, si tu paterere, libellis
<ovid. trist. 5 9.24> Poneret in multa luce uidenda labor;
<ovid. trist. 5 9.25> Nunc quoque se, quamuis est iussa quiescere, quin te
<ovid. trist. 5 9.26> Nominet inuitum, uix mea Musa tenet.
<ovid. trist. 5 9.27> Vtque canem pauidae nactum uestigia ceruae
<ovid. trist. 5 9.28> Latrantem frustra copula dura tenet,
<ovid. trist. 5 9.29> Vtque fores nondum reserati carceris acer
<ovid. trist. 5 9.30> Nunc pede, nunc ipsa fronte lacessit equus,
<ovid. trist. 5 9.31> Sic mea lege data uincta atque inclusa Thalia
<ovid. trist. 5 9.32> Per titulum uetiti nominis ire cupit.
<ovid. trist. 5 9.33> Ne tamen officio memoris laedaris amici,
<ovid. trist. 5 9.34> Parebo iussis (parce timere) tuis.
<ovid. trist. 5 9.35> At non parerem, nisi me meminisse putares.
<ovid. trist. 5 9.36> Hoc quod non prohibet uox tua, gratus ero.
<ovid. trist. 5 9.37> Dumque (quod o breue sit!) lumen uitale uidebo,
<ovid. trist. 5 9.38> Seruiet officio spiritus iste tuo.
<ovid. trist. 5 10.1> Vt sumus in Ponto, ter frigore constitit Hister,
<ovid. trist. 5 10.2> Facta est Euxini dura ter unda maris.
<ovid. trist. 5 10.3> At mihi iam uideor patria procul esse tot annis,
<ovid. trist. 5 10.4> Dardana quot Graio Troia sub hoste fuit.
<ovid. trist. 5 10.5> Stare putes, adeo procedunt tempora tarde,
<ovid. trist. 5 10.6> Et peragit lentis passibus annus iter.
<ovid. trist. 5 10.7> Nec mihi solstitium quicquam de noctibus aufert,
<ovid. trist. 5 10.8> Efficit angustos nec mihi bruma dies.
<ovid. trist. 5 10.9> Scilicet in nobis rerum natura nouata est,
<ovid. trist. 5 10.10> Cumque meis curis omnia longa facit.
<ovid. trist. 5 10.11> An peragunt solitos communia tempora motus,
<ovid. trist. 5 10.12> Stantque magis uitae tempora dura meae?
<ovid. trist. 5 10.13> Quem tenet Euxini mendax cognomine litus,
<ovid. trist. 5 10.14> Et Scythici uere terra sinistra freti.
<ovid. trist. 5 10.15> Innumerae circa gentes fera bella minantur,
<ovid. trist. 5 10.16> Quae sibi non rapto uiuere turpe putant.
<ovid. trist. 5 10.17> Nil extra tutum est: tumulus defenditur ipse
<ovid. trist. 5 10.18> Moenibus exiguis ingenioque loci.
<ovid. trist. 5 10.19> Cum minime credas, ut aues, densissimus hostis
<ovid. trist. 5 10.20> Aduolat, et praedam uix bene uisus agit.
<ovid. trist. 5 10.21> Saepe intra muros clausis uenientia portis
<ovid. trist. 5 10.22> Per medias legimus noxia tela uias.
<ovid. trist. 5 10.23> Est igitur rarus, rus qui colere audeat, isque
<ovid. trist. 5 10.24> Hac arat infelix, hac tenet arma manu.
<ovid. trist. 5 10.25> Sub galea pastor iunctis pice cantat auenis,
<ovid. trist. 5 10.26> Proque lupo pauidae bella uerentur oues.
<ovid. trist. 5 10.27> Vix ope castelli defendimur; et tamen intus
<ovid. trist. 5 10.28> Mixta facit Graecis barbara turba metum.
<ovid. trist. 5 10.29> Quippe simul nobis habitat discrimine nullo
<ovid. trist. 5 10.30> Barbarus et tecti plus quoque parte tenet.
<ovid. trist. 5 10.31> Quorum ut non timeas, possis odisse uidendo
<ovid. trist. 5 10.32> Pellibus et longa pectora tecta coma.
<ovid. trist. 5 10.33> Hos quoque, qui geniti Graia creduntur ab urbe,
<ovid. trist. 5 10.34> Pro patrio cultu Persica braca tegit.
<ovid. trist. 5 10.35> Exercent illi sociae commercia linguae:
<ovid. trist. 5 10.36> Per gestum res est significanda mihi.
<ovid. trist. 5 10.37> Barbarus hic ego sum, qui non intellegor ulli,
<ovid. trist. 5 10.38> Et rident stolidi uerba Latina Getae;
<ovid. trist. 5 10.39> Meque palam de me tuto mala saepe loquuntur,
<ovid. trist. 5 10.40> Forsitan obiciunt exiliumque mihi.
<ovid. trist. 5 10.41> Vtque fit, in me aliquid ficti, dicentibus illis
<ovid. trist. 5 10.42> Abnuerim quotiens annuerimque, putant.
<ovid. trist. 5 10.43> Adde quod iniustum rigido ius dicitur ense,
<ovid. trist. 5 10.44> Dantur et in medio uulnera saepe foro.
<ovid. trist. 5 10.45> O duram Lachesin, quae tam graue sidus habenti
<ovid. trist. 5 10.46> Fila dedit uitae non breuiora meae!
<ovid. trist. 5 10.47> Quod patriae uultu uestroque caremus, amici,
<ovid. trist. 5 10.48> Atque hic in Scythicis gentibus esse queror:
<ovid. trist. 5 10.49> Vtraque poena grauis. merui tamen urbe carere,
<ovid. trist. 5 10.50> Non merui tali forsitan esse loco.
<ovid. trist. 5 10.51> Quid loquor, a! demens? ipsam quoque perdere uitam,
<ovid. trist. 5 10.52> Caesaris offenso numine. dignus eram.
<ovid. trist. 5 11.1> Quod te nescio quis per iurgia dixerit esse
<ovid. trist. 5 11.2> Exulis uxorem, littera questa tua est.
<ovid. trist. 5 11.3> Indolui, non tam mea quod fortuna male audit,
<ovid. trist. 5 11.4> Qui iam consueui fortiter esse miser,
<ovid. trist. 5 11.5> Quam quod cui minime uellem, sum causa pudoris,
<ovid. trist. 5 11.6> Teque reor nostris erubuisse malis.
<ovid. trist. 5 11.7> Perfer et obdura; multo grauiora tulisti,
<ovid. trist. 5 11.8> Eripuit cum me principis ira tibi.
<ovid. trist. 5 11.9> Fallitur iste tamen, quo iudice nominor exul:
<ovid. trist. 5 11.10> Mollior est culpam poena secuta meam.
<ovid. trist. 5 11.11> Maxima poena mihi est ipsum offendisse, priusque
<ovid. trist. 5 11.12> Venisset mallem funeris hora mihi.
<ovid. trist. 5 11.13> Quassa tamen nostra est, non mersa nec obruta nauis,
<ovid. trist. 5 11.14> Vtque caret portu, sic tamen extat aquis.
<ovid. trist. 5 11.15> Nec uitam nec opes nec ius mihi ciuis ademit,
<ovid. trist. 5 11.16> Qui merui uitio perdere cuncta meo.
<ovid. trist. 5 11.17> Sed quia peccato facinus non affuit illi,
<ovid. trist. 5 11.18> Nil nisi me patriis iussit abesse focis.
<ovid. trist. 5 11.19> Vtque aliis, quorum numerum comprendere non est
<ovid. trist. 5 11.20> Caesareum numen sic mihi mite fuit.
<ovid. trist. 5 11.21> Ipse relegati, non exulis utitur in me
<ovid. trist. 5 11.22> Nomine: tuta suo iudice causa mea est.
<ovid. trist. 5 11.23> Iure igitur laudes, Caesar, pro parte uirili
<ovid. trist. 5 11.24> Carmina nostra tuas qualiacumque canunt:
<ovid. trist. 5 11.25> Iure deos, ut adhuc caeli tibi limina claudant,
<ovid. trist. 5 11.26> Teque uelint sine se, comprecor, esse deum.
<ovid. trist. 5 11.27> Optat idem populus; sed, ut in mare flumina uastum,
<ovid. trist. 5 11.28> Sic solet exiguae currere riuus aquae.
<ovid. trist. 5 11.29> At tu fortuna, cuius uocor exul ab ore,
<ovid. trist. 5 11.30> Nomine mendaci parce grauate meam.
<ovid. trist. 5 12.1> Scribis, ut oblectem studio lacrimabile tempus, 
<ovid. trist. 5 12.2> Ne pereant turpi pectora nostra situ. 
<ovid. trist. 5 12.3> Difficile est quod, amice, mones, quia carmina laetum 
<ovid. trist. 5 12.4> Sunt opus, et pacem mentis habere uolunt. 
<ovid. trist. 5 12.5> Nostra per aduersas agitur fortuna procellas, 
<ovid. trist. 5 12.6> Sorte nec ulla mea tristior esse potest. 
<ovid. trist. 5 12.7> Exigis ut Priamus natorum funere plaudat, 
<ovid. trist. 5 12.8> Et Niobe festos ducat ut orba choros. 
<ovid. trist. 5 12.9> Luctibus an studio uideor debere teneri, 
<ovid. trist. 5 12.10> Solus in extremos iussus abire Getas? 
<ovid. trist. 5 12.11> Des licet in ualido pectus mihi robore fultum, 
<ovid. trist. 5 12.12> Fama refert Anyti quale fuisse reo, 
<ovid. trist. 5 12.13> Fracta cadet tantae sapientia mole ruinae: 
<ovid. trist. 5 12.14> Plus ualet humanis uiribus ira dei. 
<ovid. trist. 5 12.15> Ille senex, dictus sapiens ab Apolline, nullum 
<ovid. trist. 5 12.16> Scribere in hoc casu sustinuisset opus. 
<ovid. trist. 5 12.17> Vt ueniant patriae, ueniant obliuia uestri, 
<ovid. trist. 5 12.18> Omnis ut amissi sensus abesse queat, 
<ovid. trist. 5 12.19> At timor officio fungi uetat ipse quietum: 
<ovid. trist. 5 12.20> Cinctus ab innumero me tenet hoste locus. 
<ovid. trist. 5 12.21> Adde quod ingenium longa rubigine laesum 
<ovid. trist. 5 12.22> Torpet et est multo, quam fuit ante, minus. 
<ovid. trist. 5 12.23> Fertilis, assiduo si non renouetur aratro, 
<ovid. trist. 5 12.24> Nil nisi cum spinis gramen habebit ager. 
<ovid. trist. 5 12.25> Tempore qui longo steterit, male curret et inter 
<ovid. trist. 5 12.26> Carceribus missos ultimus ibit equus. 
<ovid. trist. 5 12.27> Vertitur in teneram cariem rimisque dehiscit, 
<ovid. trist. 5 12.28> Siqua diu solitis cumba uacauit aquis. 
<ovid. trist. 5 12.29> Me quoque despera, fuerim cum paruus et ante, 
<ovid. trist. 5 12.30> Illi, qui fueram, posse redire parem. 
<ovid. trist. 5 12.31> Contudit ingenium patientia longa malorum, 
<ovid. trist. 5 12.32> Et pars antiqui nulla uigoris adest. 
<ovid. trist. 5 12.33> Siqua tamen nobis, ut nunc quoque, sumpta tabella est, 
<ovid. trist. 5 12.34> Inque suos uolui(==VOLUI) cogere uerba pedes, 
<ovid. trist. 5 12.35> Carmina nulla mihi sunt scripta, aut qualia cernis 
<ovid. trist. 5 12.36> Digna sui domini tempore, digna loco. 
<ovid. trist. 5 12.37> Denique "non paruas animo dat gloria uires, 
<ovid. trist. 5 12.38> Et fecunda facit pectora laudis amor." 
<ovid. trist. 5 12.39> Nominis et famae quondam fulgore trahebar, 
<ovid. trist. 5 12.40> Dum tulit antemnas aura secunda meas. 
<ovid. trist. 5 12.41> Non adeo est bene nunc ut sit mihi gloria curae: 
<ovid. trist. 5 12.42> Si liceat, nulli cognitus esse uelim. 
<ovid. trist. 5 12.43> An quia cesserunt primo bene carmina, suades 
<ovid. trist. 5 12.44> Scribere, successus ut sequar ipse meos? 
<ovid. trist. 5 12.45> Pace, nouem, uestra liceat dixisse, sorores: 
<ovid. trist. 5 12.46> Vos estis nostrae maxima causa fugae. 
<ovid. trist. 5 12.47> Vtque dedit iustas tauri fabricator aeni, 
<ovid. trist. 5 12.48> Sic ego do poenas artibus ipse meis. 
<ovid. trist. 5 12.49> Nil mihi debebat cum uersibus amplius esse, 
<ovid. trist. 5 12.50> Cum fugerem, merito naufragus, omne fretum. 
<ovid. trist. 5 12.51> At, puto, si demens studium fatale retemptem, 
<ovid. trist. 5 12.52> Hic mihi praebebit carminis arma locus. 
<ovid. trist. 5 12.53> Non liber hic ullus, non qui mihi commodet aurem, 
<ovid. trist. 5 12.54> Verbaque significent quid mea, norit, adest. 
<ovid. trist. 5 12.55> Omnia barbariae loca sunt uocisque ferinae, 
<ovid. trist. 5 12.56> Omniaque hostilis plena timore soni. 
<ovid. trist. 5 12.57> Ipse mihi uideor iam dedidicisse Latine: 
<ovid. trist. 5 12.58> Nam didici Getice Sarmaticeque loqui. 
<ovid. trist. 5 12.59> Nec tamen, ut uerum fatear tibi, nostra teneri 
<ovid. trist. 5 12.60> A componendo carmine Musa potest. 
<ovid. trist. 5 12.61> Scribimus et scriptos absumimus igne libellos: 
<ovid. trist. 5 12.62> Exitus est studii parua fauilla mei. 
<ovid. trist. 5 12.63> Nec possum et cupio non nullos ducere uersus: 
<ovid. trist. 5 12.64> Ponitur idcirco noster in igne labor, 
<ovid. trist. 5 12.65> Nec nisi pars casu flammis erepta doloue 
<ovid. trist. 5 12.66> Ad uos ingenii peruenit ulla mei. 
<ovid. trist. 5 12.67> Sic utinam, quae nil metuentem tale magistrum 
<ovid. trist. 5 12.68> Perdidit, in cineres Ars mea uersa foret! 
<ovid. trist. 5 13.1> Hanc tuus e Getico mittit tibi Naso salutem,
<ovid. trist. 5 13.2> Mittere si quisquam, quo caret ipse, potest.
<ovid. trist. 5 13.3> Aeger enim traxi contagia corpore mentis,
<ovid. trist. 5 13.4> Libera tormento pars mihi ne qua uacet.
<ovid. trist. 5 13.5> Perque dies multos lateris cruciatibus uror;
<ovid. trist. 5 13.6> Scilicet immodico frigore laesit hiems.
<ovid. trist. 5 13.7> Si tamen ipse uales, aliqua nos parte ualemus:
<ovid. trist. 5 13.8> Quippe mea est umeris fulta ruina tuis.
<ovid. trist. 5 13.9> Quid, mihi cum dederis ingentia pignora, cumque
<ovid. trist. 5 13.10> Per numeros omnes hoc tueare caput,
<ovid. trist. 5 13.11> Quod tua me raro solatur epistula, peccas,
<ovid. trist. 5 13.12> Remque piam praestas, sed mihi uerba negas?
<ovid. trist. 5 13.13> Hoc, precor, emenda: quod si correxeris unum,
<ovid. trist. 5 13.14> Nullus in egregio corpore naeuus erit.
<ovid. trist. 5 13.15> Pluribus accusem, fieri nisi possit, ut ad me
<ovid. trist. 5 13.16> Littera non ueniat, missa sit illa tamen.
<ovid. trist. 5 13.17> Di faciant, ut sit temeraria nostra querela,
<ovid. trist. 5 13.18> Teque putem falso non meminisse mei.
<ovid. trist. 5 13.19> Quod precor, esse liquet: neque enim mutabile robur
<ovid. trist. 5 13.20> Credere me fas est pectoris esse tui.
<ovid. trist. 5 13.21> Cana prius gelido desint absinthia Ponto,
<ovid. trist. 5 13.22> Et careat dulci Trinacris Hybla thymo,
<ovid. trist. 5 13.23> Immemorem quam te quisquam conuincat amici.
<ovid. trist. 5 13.24> Non ita sunt fati stamina nigra mei.
<ovid. trist. 5 13.25> Tu tamen, ut possis falsae quoque pellere culpae
<ovid. trist. 5 13.26> Crimina, quod non es, ne uideare, caue.
<ovid. trist. 5 13.27> Vtque solebamus consumere longa loquendo
<ovid. trist. 5 13.28> Tempora, sermoni deficiente die,
<ovid. trist. 5 13.29> Sic ferat ac referat tacitas nunc littera uoces,
<ovid. trist. 5 13.30> Et peragant linguae charta manusque uices.
<ovid. trist. 5 13.31> Quod fore ne nimium uidear diffidere, sitque
<ovid. trist. 5 13.32> Versibus hoc paucis admonuisse satis,
<ovid. trist. 5 13.33> Accipe quo semper finitur epistula uerbo,
<ovid. trist. 5 13.34>(Atque meis distent ut tua fata!) "uale".
<ovid. trist. 5 14.1> Quanta tibi dederim nostris monumenta libellis,
<ovid. trist. 5 14.2> O mihi me coniunx carior, ipsa uides.
<ovid. trist. 5 14.3> Detrahat auctori multum fortuna licebit,
<ovid. trist. 5 14.4> Tu tamen ingenio clara ferere meo;
<ovid. trist. 5 14.5> Dumque legar, mecum pariter tua fama legetur,
<ovid. trist. 5 14.6> Nec potes in maestos omnis abire rogos;
<ovid. trist. 5 14.7> Cumque uiri casu possis miseranda uideri,
<ovid. trist. 5 14.8> Inuenies aliquas, quae, quod es, esse uelint,
<ovid. trist. 5 14.9> Quae te, nostrorum cum sis in parte malorum,
<ovid. trist. 5 14.10> Felicem dicant inuideantque tibi.
<ovid. trist. 5 14.11> Non ego diuitias dando tibi plura dedissem:
<ovid. trist. 5 14.12> Nil feret ad Manes diuitis umbra suos.
<ovid. trist. 5 14.13> Perpetui fructum donaui nominis idque,
<ovid. trist. 5 14.14> Quo dare nil potui munere maius, habes.
<ovid. trist. 5 14.15> Adde quod, ut rerum sola es tutela mearum,
<ovid. trist. 5 14.16> Ad te non parui uenit honoris onus,
<ovid. trist. 5 14.17> Quod numquam uox est de te mea muta tuique
<ovid. trist. 5 14.18> Indiciis debes esse superba uiri.
<ovid. trist. 5 14.19> Quae ne quis possit temeraria dicere, persta,
<ovid. trist. 5 14.20> Et pariter serua meque piamque fidem.
<ovid. trist. 5 14.21> Nam tua, dum stetimus, turpi sine crimine mansit,
<ovid. trist. 5 14.22> Et tantum probitas irreprehensa fuit.
<ovid. trist. 5 14.23> Area de nostra nunc est tibi facta ruina;
<ovid. trist. 5 14.24> Conspicuum uirtus hic tua ponat opus.
<ovid. trist. 5 14.25> Esse bonam facile est, ubi, quod uetet esse, remotum est,
<ovid. trist. 5 14.26> Et nihil officio nupta quod obstet habet.
<ovid. trist. 5 14.27> Cum deus intonuit, non se subducere nimbo,
<ovid. trist. 5 14.28> Id demum est pietas, id socialis amor.
<ovid. trist. 5 14.29> Rara quidem uirtus, quam non Fortuna gubernet,
<ovid. trist. 5 14.30> Quae maneat stabili, cum fugit illa, pede.
<ovid. trist. 5 14.31> Siqua tamen pretium sibi uirtus ipsa petitum,
<ovid. trist. 5 14.32> Inque parum laetis ardua rebus adest,
<ovid. trist. 5 14.33> Vt tempus numeres, per saecula nulla tacetur,
<ovid. trist. 5 14.34> Et loca mirantur qua patet orbis iter.
<ovid. trist. 5 14.35> Aspicis ut longo teneat laudabilis aeuo
<ovid. trist. 5 14.36> Nomen inextinctum Penelopea fides?
<ovid. trist. 5 14.37> Cernis ut Admeti cantetur et Hectoris uxor
<ovid. trist. 5 14.38> Ausaque in accensos Iphias ire rogos?
<ovid. trist. 5 14.39> Vt uiuat fama coniunx Phylaceia, cuius
<ovid. trist. 5 14.40> Iliacam celeri uir pede pressit humum?
<ovid. trist. 5 14.41> Morte nihil opus est pro me, sed amore fideque:
<ovid. trist. 5 14.42> Non ex difficili fama petenda tibist.
<ovid. trist. 5 14.43> Nec te credideris, quia non facis, ista moneri:
<ovid. trist. 5 14.44> Vela damus, quamuis remige puppis eat.
<ovid. trist. 5 14.45> Qui monet ut facias, quod iam facis, ille monendo
<ovid. trist. 5 14.46> Laudat et hortatu comprobat acta suo.
