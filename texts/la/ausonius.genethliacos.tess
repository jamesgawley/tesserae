<ausonius. genethliacos. 1> Carmina prima tibi cum iam puerilibus annis
<ausonius. genethliacos. 2> Traderet assidui permulcens cura magistri
<ausonius. genethliacos. 3> Imbueretque nouas aures sensusque sequaces,
<ausonius. genethliacos. 4> Vt respondendas docili quoque murmure uoces
<ausonius. genethliacos. 5> Emendata rudi perferret lingua palato,
<ausonius. genethliacos. 6> Addidimus nil triste senes, ne cura monendi
<ausonius. genethliacos. 7> Laederet aut dulcis gustus uitiaret amaris.
<ausonius. genethliacos. 8> At modo cum motu uigeas iam puberis aeui
<ausonius. genethliacos. 9> Fortiaque a teneris possis secernere et ipse
<ausonius. genethliacos. 10> Admonitor morumque tibi fandique uideri,
<ausonius. genethliacos. 11> Accipe non praecepta equidem, sed uota precantis
<ausonius. genethliacos. 12> Et gratantis aui festum ad sollemne nepotis.
<ausonius. genethliacos. 13> Annuit ut reducem fatorum ab fine senectam
<ausonius. genethliacos. 14> Sospes agam festumque diem dubitataque cernam
<ausonius. genethliacos. 15> Sidera, deposito prope conclamatus in aeuo.
<ausonius. genethliacos. 16> Hoc, mellite nepos, duplicato faenore partum
<ausonius. genethliacos. 17> Natali accedente tuo, munusque salutis
<ausonius. genethliacos. 18> Plenius hoc nostrae, quod iam tibi puberis aeui
<ausonius. genethliacos. 19> Crescit honos iuuenemque senex iam cerno nepotem.
<ausonius. genethliacos. 20> Sexta tibi haec primo remeat trieteris ab anno,
<ausonius. genethliacos. 21> Septembres notis referens natalibus idus.
<ausonius. genethliacos. 22> Idus alma dies, geniis quoque culta deorum:
<ausonius. genethliacos. 23> Sextiles Hecate Latonia uindicat idus,
<ausonius. genethliacos. 24> Mercurius Maias, superorum adiunctus honori.
<ausonius. genethliacos. 25> Octobres olim genitus Maro dedicat idus.
<ausonius. genethliacos. 26> Idus saepe colas bis senis mensibus omnes,
<ausonius. genethliacos. 27> Ausonii quicumque mei celebraueris idus.
<ausonius. genethliacos. 28> Vale, nepos dulcissime.
