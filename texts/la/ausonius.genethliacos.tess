<avson. genethl. 1.1> Carmina prima tibi cum iam puerilibus annis
<avson. genethl. 1.2> Traderet assidui permulcens cura magistri
<avson. genethl. 1.3> Imbueretque nouas aures sensusque sequaces,
<avson. genethl. 1.4> Vt respondendas docili quoque murmure uoces
<avson. genethl. 1.5> Emendata rudi perferret lingua palato,
<avson. genethl. 1.6> Addidimus nil triste senes, ne cura monendi
<avson. genethl. 1.7> Laederet aut dulcis gustus uitiaret amaris.
<avson. genethl. 1.8> At modo cum motu uigeas iam puberis aeui
<avson. genethl. 1.9> Fortiaque a teneris possis secernere et ipse
<avson. genethl. 1.10> Admonitor morumque tibi fandique uideri,
<avson. genethl. 1.11> Accipe non praecepta equidem, sed uota precantis
<avson. genethl. 1.12> Et gratantis aui festum ad sollemne nepotis.
<avson. genethl. 1.13>* * * * *
<avson. genethl. 1.13_13> Annuit ut reducem fatorum ab fine senectam
<avson. genethl. 1.14> Sospes agam festumque diem dubitataque cernam
<avson. genethl. 1.15> Sidera, deposito prope conclamatus in aeuo.
<avson. genethl. 1.16> Hoc, mellite nepos, duplicato faenore partum
<avson. genethl. 1.17> Natali accedente tuo, munusque salutis
<avson. genethl. 1.18> Plenius hoc nostrae, quod iam tibi puberis aeui
<avson. genethl. 1.19> Crescit honos iuuenemque senex iam cerno nepotem.
<avson. genethl. 1.20> Sexta tibi haec primo remeat trieteris ab anno,
<avson. genethl. 1.21> Septembres notis referens natalibus idus.
<avson. genethl. 1.22> Idus alma dies, geniis quoque culta deorum:
<avson. genethl. 1.23> Sextiles Hecate Latonia uindicat idus,
<avson. genethl. 1.24> Mercurius Maias, superorum adiunctus honori.
<avson. genethl. 1.25> Octobres olim genitus Maro dedicat idus.
<avson. genethl. 1.26> Idus saepe colas bis senis mensibus omnes,
<avson. genethl. 1.27> Ausonii quicumque mei celebraueris idus.
<avson. genethl. 1.28> Vale, nepos dulcissime.
