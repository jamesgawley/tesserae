<endel. mort. 1.1> Quidnam soliuagus, Bucole, tristia 
<endel. mort. 1.2> Demissis grauiter luminibus gemis? 
<endel. mort. 1.3> Cur manant lacrimis largifluis genae? 
<endel. mort. 1.4> Fac, ut norit amans tui!
<endel. mort. 1.5> Aegon, quaeso, sinas alta silentia 
<endel. mort. 1.6> Aegris me penitus condere sensibus. 
<endel. mort. 1.7> Nam uulnus reserat, qui mala publicat, 
<endel. mort. 1.8> Claudit, qui tacitum premit.
<endel. mort. 1.9> Contra est quam loqueris, recta nec autumas. 
<endel. mort. 1.10> Nam diuisa minus sarcina fit grauis, 
<endel. mort. 1.11> Et quicquid tegitur, saeuius incoquit. 
<endel. mort. 1.12> Prodest sermo doloribus.
<endel. mort. 1.13> Scis, Aegon, gregibus quam fuerim potens, 
<endel. mort. 1.14> Vt totis pecudes fluminibus uagae 
<endel. mort. 1.15> Complerent etiam concaua uallium, 
<endel. mort. 1.16> Campos et iuga montium:
<endel. mort. 1.17> Nunc lapsae penitus spes et opes meae, 
<endel. mort. 1.18> Et longus peperit quae labor omnibus 
<endel. mort. 1.19> Vitae temporibus, perdita biduo. 
<endel. mort. 1.20> Cursus tam litus est malis!
<endel. mort. 1.21> Haec iam dira lues serpere dicitur. 
<endel. mort. 1.22> Pridem Pannonios, Illyrios quoque 
<endel. mort. 1.23> Et Belgas grauiter strauit et impio 
<endel. mort. 1.24> Cursu nos quoque nunc petit.
<endel. mort. 1.25> Sed tu, qui solitus nosse salubribus 
<endel. mort. 1.26> Sucis perniciem pellere noxiam, 
<endel. mort. 1.27> Cur non anticipans, quae metuenda sunt, 
<endel. mort. 1.28> Admosti medicas manus?
<endel. mort. 1.29> Tanti nulla metus praeuia signa sunt, 
<endel. mort. 1.30> Sed quod corripit id morbus et opprimit: 
<endel. mort. 1.31> Nec languere sinit nec patitur moras. 
<endel. mort. 1.32> Sic mors ante luem uenit.
<endel. mort. 1.33> Plaustris subdideram fortia corpora 
<endel. mort. 1.34> Lectorum studio, quo potui, boum, 
<endel. mort. 1.35> Queis mentes geminae, consona tinnulo 
<endel. mort. 1.36> Concentu crepitacula,
<endel. mort. 1.37> Aetas consimilis saetaque concolor; 
<endel. mort. 1.38> Mansuetudo eadem, robur idem fuit 
<endel. mort. 1.39> Et fatum: medio nam ruit aggere 
<endel. mort. 1.40> Par uictum parili nece.
<endel. mort. 1.41> Mollito penitus farra dabam solo: 
<endel. mort. 1.42> Largis putris erat glaeba liquoribus, 
<endel. mort. 1.43> Sulcos perfacilis stiua tetenderat, 
<endel. mort. 1.44> Nusquam uomer inhaeserat:
<endel. mort. 1.45> Laeuus bos subito labitur impetu, 
<endel. mort. 1.46> Aestas quem domitum uiderat altera 
<endel. mort. 1.47> Tristem continuo disiugo coniugem, 
<endel. mort. 1.48> Nil iam plus metuens mali;
<endel. mort. 1.49> Dicto sed citius consequitur necem, 
<endel. mort. 1.50> Semper qui luerat sanus et integer; 
<endel. mort. 1.51> Tunc longis quatiens ilia pulsibus 
<endel. mort. 1.52> Victum deposuit caput.
<endel. mort. 1.53> Angor, discrucior, maereo, lugeo. 
<endel. mort. 1.54> Damnis quippe tuis non secus ac meis 
<endel. mort. 1.55> Pectus conficitur. sed tamen arbitror 
<endel. mort. 1.56> Saluos esse greges tibi?
<endel. mort. 1.57> Illuc tendo miser; quo grauor acrius. 
<endel. mort. 1.58> Nam solamen erat uel minimum mali 
<endel. mort. 1.59> Si fetura daret posterior mihi, 
<endel. mort. 1.60> Quod praesens rapuit lues.
<endel. mort. 1.61> Sed quis uera putet, progeniem quoque 
<endel. mort. 1.62> Extinctam pariter? uidi ego cernuam 
<endel. mort. 1.63> Iunicem grauidam, uidi animas duas 
<endel. mort. 1.64> Vno in corpore perditas!
<endel. mort. 1.65> Hic fontis renuens, graminis immemor 
<endel. mort. 1.66> Errat succiduo bucula poplite; 
<endel. mort. 1.67> Nec longum refugit, sed grauiter ruit 
<endel. mort. 1.68> Leti compede claudicans.
<endel. mort. 1.69> At parte ex alia, qui uitulus modo 
<endel. mort. 1.70> Lasciuas saliens texuerat uias, 
<endel. mort. 1.71> Vt matrem subiit, mox sibi morbido 
<endel. mort. 1.72> Pestem traxit ab ubere.
<endel. mort. 1.73> Mater tristifico uulnere saucia, 
<endel. mort. 1.74> Vt uidit uituli condita lumina, 
<endel. mort. 1.75> Mugitus iterans ac misere gemens 
<endel. mort. 1.76> Lapsa est et uoluit mori.
<endel. mort. 1.77> Tunc tamquam metuens, ne sitis aridas 
<endel. mort. 1.78> Fauces opprimeret, sic quoque dum iacet, 
<endel. mort. 1.79> Admouit <moriens> ubera mortuo. 
<endel. mort. 1.80> Post mortem pietas riget.
<endel. mort. 1.81> Hinc taurus solidi uir gregis et pater, 
<endel. mort. 1.82> Ceruicis ualidae frontis et arduae, 
<endel. mort. 1.83> Laetus dum sibimet plus nimio placet, 
<endel. mort. 1.84> Prato concidit herbido.
<endel. mort. 1.85> Quam multis foliis silua cadentibus 
<endel. mort. 1.86> Nudatur gelidis tacta aquilonibus, 
<endel. mort. 1.87> Quam densis fluitant uelleribus niues, 
<endel. mort. 1.88> Tam crebrae pecudum neces.
<endel. mort. 1.89> Nunc totum tegitur funeribus solum; 
<endel. mort. 1.90> Inflantur tumidis corpora uentribus, 
<endel. mort. 1.91> Albent liuidulis lumina nubibus, 
<endel. mort. 1.92> Tenso crura rigent pede.
<endel. mort. 1.93> Iam circum uolitant agmina tristium 
<endel. mort. 1.94> Dirarumque auium, iamque canum greges 
<endel. mort. 1.95> Insistunt laceris uisceribus frui, 
<endel. mort. 1.96> Heu cur non etiam meis?
<endel. mort. 1.97> Quidnam, quaeso, quid est, quod uario modo 
<endel. mort. 1.98> Fatum triste necis transilit alteros 
<endel. mort. 1.99> Affligitque alios? en tibi Tityrus 
<endel. mort. 1.100> Saluo laetus agit grege!
<endel. mort. 1.101> Ipsum contueor. dic age, Tityre: 
<endel. mort. 1.102> Quis te subripuit cladibus his deus, 
<endel. mort. 1.103> Vt pestis pecudum, quae populata sit 
<endel. mort. 1.104> Vicinos, tibi nulla sit?
<endel. mort. 1.105> Signum, quod perhibent esse crucis dei, 
<endel. mort. 1.106> Magnis qui colitur solus in urbibus, 
<endel. mort. 1.107> Christus, perpetui gloria numinis, 
<endel. mort. 1.108> Cuius filius unicus.
<endel. mort. 1.109> Hoc signum mediis frontibus additum 
<endel. mort. 1.110> Cunctarum pecudum certa salus fuit. 
<endel. mort. 1.111> Sic uero deus hoc nomine praepotens 
<endel. mort. 1.112> Saluator uocitatus est.
<endel. mort. 1.113> Fugit continuo saeua lues greges, 
<endel. mort. 1.114> Morbis nil licuit. si tamen hunc deum 
<endel. mort. 1.115> Exorare uelis, credere sufficit: 
<endel. mort. 1.116> Votum sola fides iuuat.
<endel. mort. 1.117> Non ullis madida est ara cruoribus 
<endel. mort. 1.118> Nec morbus pecudum caede repellitur, 
<endel. mort. 1.119> Sed simplex animi purificatio 
<endel. mort. 1.120> Optatis fruitur bonis.
<endel. mort. 1.121> Haec si certa probas, Tityre, nil moror, 
<endel. mort. 1.122> Quin ueris famuler religionibus. 
<endel. mort. 1.123> Errorem ueterem defugiam libens, 
<endel. mort. 1.124> Nam fallax et inanis est.
<endel. mort. 1.125> Atqui iam properat mens mea uisere 
<endel. mort. 1.126> Summi templa dei. quin, age, Bucole, 
<endel. mort. 1.127> Non longam pariter congredimur uiam, 
<endel. mort. 1.128> Christi et numina noscimus?
<endel. mort. 1.129> Et me consiliis iungite prosperis. 
<endel. mort. 1.130> Nam cur addubitem, quin homini quoque 
<endel. mort. 1.131> Signum prosit idem perpete saeculo, 
<endel. mort. 1.132> Quo uis morbida uincitur?
