<seren. med. 1.1> Phoebe, salutiferum quod pangimus adsere carmen 
<seren. med. 1.2> Inuentumque tuum prompto comitare fauore. 
<seren. med. 1.3> Tuque, potens artis, reduces qui tradere uitas 
<seren. med. 1.4> Nosti(==NOSTI+_) et in caelum manes reuocare sepultos, 
<seren. med. 1.5> Qui colis Aegeas, qui Pergama quique Epidaurum, 
<seren. med. 1.6> Qui quondam placida tellus sub pelle draconis 
<seren. med. 1.7> Tarpeias arces atque inclita templa petisti 
<seren. med. 1.8> Depellens taetros praesenti numine morbos: 
<seren. med. 1.9> Huc ades et quicquid cupido mihi saepe locutus 
<seren. med. 1.10> Firmasti, cunctum teneris expone papyris. 
<seren. med. 1.11> Balsama si geminis instillans auribus addas, 
<seren. med. 1.12> Tum poteris alacrem capitis reparare uigorem. 
<seren. med. 1.13> Vel quae septenis censentur gramina nodis 
<seren. med. 1.14> Vtiliter nectes uel corno ex arbore sertum. 
<seren. med. 1.15> Puleiumque potens una super aure locabis 
<seren. med. 1.16> Aut illud mixto coctum clementer aceto 
<seren. med. 1.17> Cauta nare trahes; seu uisco lintea nexo 
<seren. med. 1.18> Induces fronti seu trita gramina mentae; 
<seren. med. 1.19> Spongia cum tepidis adnexa liquoribus imbris 
<seren. med. 1.20> Profuit aut hedera ex oleo colata uetusto; 
<seren. med. 1.21> Profuit et cocleis frontem tractare minutis. 
<seren. med. 1.22> Si nocuit cerebro uiolentia solis aperto, 
<seren. med. 1.23> Saepe chelidonia ex acido perducta liquore 
<seren. med. 1.24> Sanauit; prosunt et amica papauera somno, 
<seren. med. 1.25> Si prius in lento madefacta terantur oliuo. 
<seren. med. 1.26> Portio si capitis morbo temptatur acuto, 
<seren. med. 1.27> Alia diuersum lana contexta per aurem 
<seren. med. 1.28> Inducta prosunt et eodem balsama pacto; 
<seren. med. 1.29> Alia uel ternis piperis terda addita granis 
<seren. med. 1.30> Trita linis: certam dabit haec tibi cura salutem. 
<seren. med. 1.31> Est insensibilis morbus, sed noxia formae, 
<seren. med. 1.32> Cum caput immensa pexum porrigine ninguit, 
<seren. med. 1.33> Copia farris uti frendentibus edita saxis. 
<seren. med. 1.34> Hanc poterit maluae radix decocta leuare; 
<seren. med. 1.35> Aut tu fenuculum nitrumque et sulphura uiua 
<seren. med. 1.36> Contere, deinde caput permixtis ablue cunctis; 
<seren. med. 1.37> Furfuribusque nouis durum miscebis acetum, 
<seren. med. 1.38> Vt uarios crines tali des unguine puros; 
<seren. med. 1.39> Prodest et tarda demptus testudine sanguis 
<seren. med. 1.40> Et prodest cedro demissus ab arbore sucus. 
<seren. med. 1.41> Desinet interea glomerari farrea nubis 
<seren. med. 1.42> Cessabitque grauis crebrae porriginis imber. 
<seren. med. 1.43> Quos pudet aetatis longae, quos sancta senectus 
<seren. med. 1.44> Offendit, cupiunt properos <si> abscondere canos 
<seren. med. 1.45> Et nigrum crinem fuco simulare doloso, 
<seren. med. 1.46> His prodest acri contrita cupressus aceto 
<seren. med. 1.47> Vel frons lentisci uel tristia poma sabuci; 
<seren. med. 1.48> Lumbrici quoque terrestres miscentur oliuo 
<seren. med. 1.49> Et iuuenem praestant rediuiuo flore capillum. 
<seren. med. 1.50> Praeterea niueum poterit depellere uultum 
<seren. med. 1.51> Resina ex facili cera uiscoque coacta. 
<seren. med. 1.52> Ad rutilam speciem nigros flauescere crines 
<seren. med. 1.53> Vnguento cineris praedixit Tullius auctor. 
<seren. med. 1.54> Si praegnans artus captiui soricis edit, 
<seren. med. 1.55> Dicuntur fetus nigrantia lumina fingi. 
<seren. med. 1.56> Noxia corporibus quaedam de corpore nostro 
<seren. med. 1.57> Progenuit natura uolens abrumpere somnos, 
<seren. med. 1.58> Sensibus et monitis uigiles intendere curas. 
<seren. med. 1.59> Sed quis non paueat Pherecydis fata tragoedi, 
<seren. med. 1.60> Qui nimio sudore fluens animalia taetra 
<seren. med. 1.61> Eduxit, turpi miserum quae morte tulerunt. 
<seren. med. 1.62> Sylla quoque infelix tali languore peresus 
<seren. med. 1.63> Corruit et foedo se uidit ab agmine uinci. 
<seren. med. 1.64> Saepius ergo decet mordax haurire sinapi, 
<seren. med. 1.65> Vel nitro ac sale permixtis acidoque liquore 
<seren. med. 1.66> Laxatis, ut sint simul alia, tangere corpus, 
<seren. med. 1.67> Aut lacrimis hederae aut suco perducere cedri, 
<seren. med. 1.68> Quin etiam furfur mixto medicatur aceto. 
<seren. med. 1.69> Vnda maris lendes capiti deducet iniquas 
<seren. med. 1.70> Et quicquid crebri defendit silua capilli. 
<seren. med. 1.71> Illotus sudor uel copia nobilis escae 
<seren. med. 1.72> Saepe graui scabie correptis asperat artus. 
<seren. med. 1.73> Ergo lutum prodest membris adhibere fricatis, 
<seren. med. 1.74> Quod facit ex asino saccatus corporis umor; 
<seren. med. 1.75> Nec pudeat tractare fimum, quod bucula fudit; 
<seren. med. 1.76> Stercoris ex porco cinerem confundito lymphis, 
<seren. med. 1.77> Sic pauidum corpus dextra parcente foueto; 
<seren. med. 1.78> Proderit ex oleo puluis, quem congerit alte 
<seren. med. 1.79> Dulcibus ex latebris patiens formica laborum: 
<seren. med. 1.80> Conuenit hinc tepido lita tradere corpora soli. 
<seren. med. 1.81> Feruentes papulas *papiro curato liquenti,
<seren. med. 1.82> Aut acido Baccho miscebis farra lupini 
<seren. med. 1.83> Atque hinc in calido percurres membra lauacro. 
<seren. med. 1.84> Pruritus autem salsos leuat umor aceti, 
<seren. med. 1.85> Siue maris rabidi sudor cocleaeque minutae, 
<seren. med. 1.86> Quarum contactu perimetur acerba libido. 
<seren. med. 1.87> Ex uitio cerebri phrenesis(==PHRE-NESIS) furiosa mouetur 
<seren. med. 1.88> Amissasque refert frendens amentia uires, 
<seren. med. 1.89> Siue calens febris iactatos exedit artus, 
<seren. med. 1.90> Siue meri gustus seu frigoris efficit aura. 
<seren. med. 1.91> Conuenit calidis pecudum pulmonibus apte 
<seren. med. 1.92> Tempora languentis medica redimire corona. 
<seren. med. 1.93> Inlotis etiam lanis suffire memento 
<seren. med. 1.94> Cerritum; saepe horrendi medicantur odores. 
<seren. med. 1.95> Non semper praesens dolor est sanabilis: ergo 
<seren. med. 1.96> Cura magis prodest uenturis obuia morbis 
<seren. med. 1.97> Atque ideo sanos etiam curarier est par. 
<seren. med. 1.98> Purgatur cerebrum mansa radice pyrethri, 
<seren. med. 1.99> Vnguitur et sucis, dederit quos parua sabucus, 
<seren. med. 1.100> Expressusque hederae mandatur naribus umor 
<seren. med. 1.101> Aut mixtum rutae cerebro instillatur acetum. 
<seren. med. 1.102> Defluit expulsus morbo latitante capillus, 
<seren. med. 1.103> Si raro lauitur, seu uis epota ueneni 
<seren. med. 1.104> Seu salamandra potens nullisque obnoxia flammis 
<seren. med. 1.105> Eximium capitis tactu deiecit honorem. 
<seren. med. 1.106> Nonnumquam uariant maculae paruisque parumper 
<seren. med. 1.107> Orbibus aspersum ducit noua uulnera tempus. 
<seren. med. 1.108> Vipereae pellis cinerem his addito rebus 
<seren. med. 1.109> Roboreasue pilas ursino iungito seuo 
<seren. med. 1.110> Vel testudineo mala permulceto cruore. 
<seren. med. 1.111> Saepe ita peruadit uis frigoris ac tenet artus, 
<seren. med. 1.112> Vt uix quaesito medicamine pulsa recedat. 
<seren. med. 1.113> Si ranam ex oleo decoxeris, abice carnem, 
<seren. med. 1.114>*membra foue. parili ratione rigorem
<seren. med. 1.115> Vrticae semen perceptaque frigora uincit. 
<seren. med. 1.116> Et ceruina potest mulcere medulla rigorem. 
<seren. med. 1.117> Decoctum raphani semen cum melle uorabis. 
<seren. med. 1.118> Siue fel ursinum tepefacta dilue lympha: 
<seren. med. 1.119> Proderit hoc potu; seu cassis ostrea testis 
<seren. med. 1.120> Vsta dabit cinerem, qui pro sale sumptus in escis 
<seren. med. 1.121> Decutiet gelidum calefacto uertice uirus. 
<seren. med. 1.122> Nonnullus liquidum sugit mulsumque sinapi 
<seren. med. 1.123> Palatoque agitat pariter retinensque uomensque. 
<seren. med. 1.124> Alia nonnulli mandunt oleiue liquore 
<seren. med. 1.125> Perfundunt calido cerebrum nasique latebras. 
<seren. med. 1.126> Quidam lactucae credunt prodesse sapores. 
<seren. med. 1.127> Curandi modus hic et suauis et utilis idem est. 
<seren. med. 1.128> Est elephans morbus tristi quoque nomine dirus, 
<seren. med. 1.129> Non solum turpans infandis ora papillis, 
<seren. med. 1.130> Set cita praecipitans funesto fata ueneno. 
<seren. med. 1.131> Huic erit aduersus cedri de cortice sucus 
<seren. med. 1.132> Mustelaque cinis uel fusus sanguis ab illa. 
<seren. med. 1.133> Nonnulli dixere serum prodesse bibendo. 
<seren. med. 1.134> Mentastri folium potu apposituque salubre est, 
<seren. med. 1.135> Nec frustra bulbos et sulphura iungit aceto 
<seren. med. 1.136> Qui cupit horribiles ad pristina reddere uultus. 
<seren. med. 1.137> Praeterea nitrum debes cum melle iugatum 
<seren. med. 1.138> Spargere lacte bouis, uarias sic unguere frontes. 
<seren. med. 1.139> Cerussam et chartam, quam gens Aegyptia mittit, 
<seren. med. 1.140> Ture simul misceque oleo, quod flore rosarum 
<seren. med. 1.141> Conditum est: line sic faciem, sic redde salutem. 
<seren. med. 1.142> Inuida si maculat faciem lentigo decoram 
<seren. med. 1.143> Nec prodesse ualent naturae dona benignae, 
<seren. med. 1.144> Erucam atque acidum laticem simul inline malis; 
<seren. med. 1.145> Proderit et bulbus mellis dulcedine uictus, 
<seren. med. 1.146> Crudaue dulcacido miscebis rapa liquori, 
<seren. med. 1.147> Sanguine uel leporis morbus delebitur oris. 
<seren. med. 1.148> Frons salicis cum flore suo contrita medetur. 
<seren. med. 1.149> Saepiolae cineres ex ossibus omnia leuant. 
<seren. med. 1.150> Cygneos adipes hilaro misceto Lyaeo: 
<seren. med. 1.151> Omne malum propere maculoso ex ore fugabis. 
<seren. med. 1.152> Horrebit si liuor atrox aut nigra cicatrix, 
<seren. med. 1.153> Attrito sapone genas purgare memento. 
<seren. med. 1.154> Rugarum sulcos lentisci mastice tendes. 
<seren. med. 1.155> Si uero uitium est quod ducit ab impete nomen, 
<seren. med. 1.156> Hoc matutina poteris cohibere saliua 
<seren. med. 1.157> Seu folio platani, quod mansum mane uorabis. 
<seren. med. 1.158> Foeda fluunt curui quae purgamenta cameli 
<seren. med. 1.159> Vrentur cineremque dabunt, iungentur aceto 
<seren. med. 1.160> Mascula tura simul, diuinaque cura ualebit. 
<seren. med. 1.161> Cum saeuus teneras dolor alte sauciat aures, 
<seren. med. 1.162> Fraxinea in flammis fundit quem talea sucum 
<seren. med. 1.163> Instilla siue obscaenos ex uirgine rores 
<seren. med. 1.164> Aut sucum, ex folio dederit quem populus alba. 
<seren. med. 1.165> Saepe chelidoniae rapidum sociatur acetum 
<seren. med. 1.166> Adiunctoque nitro procedit cura salubris. 
<seren. med. 1.167> Mentastri liquor expressus conducere fertur. 
<seren. med. 1.168> Infectum uiolis oleum bene consulit auri. 
<seren. med. 1.169> Annosa rubros si legeris arbore uermes, 
<seren. med. 1.170> Ex oleo tere: sic tepidos infunde dolenti. 
<seren. med. 1.171> Si uero obstrusa sensus morietur in aure, 
<seren. med. 1.172> Lumbricos terrae seuumque ex ansere rauco 
<seren. med. 1.173> Excoque: uel ueterem poteris dissoluere morbum. 
<seren. med. 1.174> Fella bouis surdis etiam prodesse loquuntur, 
<seren. med. 1.175> Si iungas olidae graue quod minxere capellae. 
<seren. med. 1.176> Si uero incautas animal penetrauerit aures, 
<seren. med. 1.177> Proderit admixto pauidi fel muris aceto. 
<seren. med. 1.178> At si lympha nocens persuaserit, anseris aptus 
<seren. med. 1.179> Immittetur adeps caeparum non sine suco, 
<seren. med. 1.180> Qui grauis est oculis, sensum tamen auribus auget. 
<seren. med. 1.181> Vis et Phoebigenae diuinam discere curam? 
<seren. med. 1.182> Si qua uel annosis confecta doloribus auris 
<seren. med. 1.183> Plectitur, hoc uno medicamine cuncta uigebit. 
<seren. med. 1.184> Alia tu septem numero septemque lupinos 
<seren. med. 1.185> Ceruinam dabis in testam, tum Delphica frondis 
<seren. med. 1.186> Addatur, mixto totum feruescat aceto: 
<seren. med. 1.187> Doctus eris tepidos illinc immittere rores. 
<seren. med. 1.188> Summa boni est alacres homini contingere uisus, 
<seren. med. 1.189> Quos quasi custodes defensoresque pericli 
<seren. med. 1.190> Prospiciens summa natura locauit in arce, 
<seren. med. 1.191> Sic tamen ut nullos paterentur desuper ictus 
<seren. med. 1.192> Atque supercilio pauidi tegerentur opaco. 
<seren. med. 1.193> Sed dolor immeritum lumen si forte lacessit, 
<seren. med. 1.194> Lana madens oleo noctu conectitur apte 
<seren. med. 1.195> Viuentisque nepae lumen gestatur amicum. 
<seren. med. 1.196> Ex folio caulis cineres confractaque tura 
<seren. med. 1.197> Et laticem Bacchi fetae cum lacte capellae 
<seren. med. 1.198> Desuper induces atque una nocte probabis. 
<seren. med. 1.199> Hyblaei mellis sucus cum felle caprino 
<seren. med. 1.200> Subueniunt oculis dira caligine pressis. 
<seren. med. 1.201> Vettonicae mansus siccabit lumina sucus. 
<seren. med. 1.202> Si tenebras oculis obducit pigra senectus, 
<seren. med. 1.203> Expressae marathro guttae cum melle liquenti 
<seren. med. 1.204> Detergere malum poterunt uel uulturis atri 
<seren. med. 1.205> Fella, chelidonio fuerint quae gramine mixta: 
<seren. med. 1.206> Haec etiam annosis poterunt succurrere morbis. 
<seren. med. 1.207> Fel quoque de gallo mollitum simplice lympha 
<seren. med. 1.208> Exacuit puros dempta caligine uisus. 
<seren. med. 1.209> Siue columbarum fimus <ad> miscetur aceto 
<seren. med. 1.210> Seu fel perdicis parili cum pondere mellis. 
<seren. med. 1.211> Vina chelidoniae simili ratione iugantur 
<seren. med. 1.212> Efficiuntque suo praeclaros unguine uisus, 
<seren. med. 1.213> Aspera quin etiam mulcent et rupta reducunt. 
<seren. med. 1.214> Si genus est morbi, miserum quod lumen adurit, 
<seren. med. 1.215> Hic calor infuso mitescit lacte canino. 
<seren. med. 1.216> Si tumor insolitus typho se tollet inani, 
<seren. med. 1.217> Turgentes oculos uili circumline caeno. 
<seren. med. 1.218> Anguibus ereptos adipes aerugine misce: 
<seren. med. 1.219> Hi poterunt ruptas oculorum iungere partes. 
<seren. med. 1.220> Si uero horrendum ducent glaucomata plumbum, 
<seren. med. 1.221> Spiritus alterius prodest, qui grana cumini 
<seren. med. 1.222> Pallentis mandens uisus exhalat in ipsos. 
<seren. med. 1.223> Haud facile est acrem dentis tolerare laborem: 
<seren. med. 1.224> Quo magis est aequum medicam pernoscere curam. 
<seren. med. 1.225> Cum Baccho uiolas incoxeris, ore teneto. 
<seren. med. 1.226> Mansus item prodest sucis oleaster acerbis: 
<seren. med. 1.227> Hinc oscedo fugit, linguae quoque uulnera cedunt. 
<seren. med. 1.228> Cum uino piper et nitro tepidum inde dolenti. 
<seren. med. 1.229> Saepe chelidoniae suco uel lacte capellae 
<seren. med. 1.230> Sanescunt dentes aut tauri felle iuuantur. 
<seren. med. 1.231> Aut acidi latices clauso uoluuntur in ore. 
<seren. med. 1.232> Manditur apta rubus gingiuis et bona labris. 
<seren. med. 1.233> Lentiscus myrtusque emendant oris odorem. 
<seren. med. 1.234> Quod uero assumpsit nomen de dente fricando, 
<seren. med. 1.235> Ceruino ex cornu cinis est, aut ungula porcae 
<seren. med. 1.236> Torrida, uel cinis ex ouis, sed non sine uino, 
<seren. med. 1.237> Muricis aut tosti uel bulbi exstincta fauilla. 
<seren. med. 1.238> Ambitiosa putas? sunt ista salubria cunctis. 
<seren. med. 1.239> Exesos autem dentes si forte quereris, 
<seren. med. 1.240> Vre fimum muris, patulis et hiatibus adde; 
<seren. med. 1.241> Vel cinerem dentis ceruini exstinguere aceto 
<seren. med. 1.242> Conuenit atque cauis immittere partibus apte. 
<seren. med. 1.243> Prodest et puluis lumbrici corpore tosto. 
<seren. med. 1.244> Ora ambusta cibo sanabis lacte canino. 
<seren. med. 1.245> Saepe etiam gelida gingiuas collue lympha, 
<seren. med. 1.246> Dentibus ut firmum possis seruare uigorem. 
<seren. med. 1.247> Si uero infandum proserpit ad intima uulnus, 
<seren. med. 1.248> Permisceto salem parili cum pondere turis: 
<seren. med. 1.249> Hinc tractato locum: miram experiere medelam. 
<seren. med. 1.250> Aut tu sume pilam, quae caudis haeret ouinis: 
<seren. med. 1.251> Haec siccata dabit molles et fracta farinas, 
<seren. med. 1.252> Huius et attritu taetrum mulcebitur ulcus. 
<seren. med. 1.253> Aegrescunt tenerae fauces, cum frigoris atri 
<seren. med. 1.254> Vis subiit uel cum uentis agitabilis aer 
<seren. med. 1.255> Vertitur atque ipsas flatus grauis inficit undas 
<seren. med. 1.256> Vel rabidus clamor, fracto cum forte sonore 
<seren. med. 1.257> Plenum radit iter. sic est Hortensius olim 
<seren. med. 1.258> Absumptus; causis etenim confectus agendis 
<seren. med. 1.259> Obticuit cum uox domino uiuente periret 
<seren. med. 1.260> Et nondum exstincti moreretur lingua diserti. 
<seren. med. 1.261> Ergo omni studio quaeres inhibere dolorem. 
<seren. med. 1.262> Simplicibus lymphis confunditur aerium mel, 
<seren. med. 1.263> Additur excussus niuea similagine furfur: 
<seren. med. 1.264> Decocta haec clauso simul exercentur in ore. 
<seren. med. 1.265> Praeterea fauces extrinsecus unguere prodest 
<seren. med. 1.266> Vrsino et tauri seuo cerisque remissis, 
<seren. med. 1.267> Omnia quae geminis aequabis lancibus ante. 
<seren. med. 1.268> Disce etiam miram ex humili medicamine curam. 
<seren. med. 1.269> Attiaco melli iunges agreste papauer 
<seren. med. 1.270> Decoctumque simul mandes mansumque uorabis. 
<seren. med. 1.271> Crinitae porri radices quinque coquantur, 
<seren. med. 1.272> Hinc aqua non feruens uoluatur fauce sonora 
<seren. med. 1.273> Nec tamen in stomachum descendat gutta patentem. 
<seren. med. 1.274> Si uero afflictam languor deiecerit uuam, 
<seren. med. 1.275> Tunc horas aliquot pronus recubare memento; 
<seren. med. 1.276> Aut illam puluis tosti releuabit anethi 
<seren. med. 1.277> Aut cinis ex coclea uel torrida brassica flammis. 
<seren. med. 1.278> Angina *uero mixtum sale poscit acetum, 
<seren. med. 1.279> Quod refert clauso uersatum agitare palato. 
<seren. med. 1.280> At si ceruices durataque colla rigebunt, 
<seren. med. 1.281>(Mira loquor) geminus mulcebitur unguine poples: 
<seren. med. 1.282> Hinc longum per iter neruos medicina sequetur; 
<seren. med. 1.283> Anseris aut pingui torpentia colla fouebis. 
<seren. med. 1.284> Inditur et ualido multum lens cocta in aceto 
<seren. med. 1.285> Aut caprae fimus ex bulbo aut ceruina medulla: 
<seren. med. 1.286> Hoc etiam immotos flectes medicamine neruos. 
<seren. med. 1.287> Quos autem uocitant tolles, attingere dextra 
<seren. med. 1.288> Debebis, qua gryllus erit pressante peremptus. 
<seren. med. 1.289> Noxia si cholerum penitus saeuire uenena 
<seren. med. 1.290> Perspicies, cocta lactucae fronde leuabis, 
<seren. med. 1.291> Proderit et caules adsumere saepe madentes. 
<seren. med. 1.292> Interdum fauces tussi quatiuntur atroci: 
<seren. med. 1.293> Alia tum sumis decocta et melle peruncta, 
<seren. med. 1.294> Semina uel raphani permixto dulcia melle. 
<seren. med. 1.295> Aut si fraxinea semen de fronde reuellis, 
<seren. med. 1.296> Interiora uora, uetitus contingere dente. 
<seren. med. 1.297> Ouum melle teres domitum feruentibus undis 
<seren. med. 1.298> Marrubiumue potens: haec faucibus optima sumes 
<seren. med. 1.299> Frenabisque grauem facili medicamine tussim. 
<seren. med. 1.300> Qui stomachum regem totius corporis esse 
<seren. med. 1.301> Contendunt, uera niti ratione uidentur. 
<seren. med. 1.302> Huius enim ualidus firmat tenor omnia membra 
<seren. med. 1.303> Aut contra eiusdem franguntur cuncta dolore. 
<seren. med. 1.304> Quin etiam, nisi cura iuuat, uitiare cerebrum 
<seren. med. 1.305> Fertur et integros illinc auertere sensus. 
<seren. med. 1.306> Lactucae semen nigrae, quod lignea pila 
<seren. med. 1.307> Triuerit, admixto ieiunus sumito melle; 
<seren. med. 1.308> Sed coclear trinum gustu tibi sufficit uno. 
<seren. med. 1.309> Aut tritum semen raphani mulsumque iuuabit; 
<seren. med. 1.310> Siue duae partes apsinthi ac tertia rutae 
<seren. med. 1.311> Decoctis potantur aquis siliquaeque madentes, 
<seren. med. 1.312> Semina uel marathri fetae cum lacte capellae; 
<seren. med. 1.313> Puleium quoque decoctum curabit amice. 
<seren. med. 1.314> Et potu et fotu stomacho conducit acetum. 
<seren. med. 1.315> Seu cocleas undis calefactas ac prope uictas 
<seren. med. 1.316> Suppositis torre prunis uinoque garoque 
<seren. med. 1.317> Perfusus cape: sed prodest magis esse marinas. 
<seren. med. 1.318> At male digestis si crapula saeuiet escis, 
<seren. med. 1.319> Ex pipere et calida florem de rore marino 
<seren. med. 1.320> Ebibe; seu salibus piper adde et tenue(==TENVE) cuminum, 
<seren. med. 1.321> Quae coctis iunges epulis ac rapta uorabis. 
<seren. med. 1.322> Aut cubitum pergens sucum cape tristis aceti. 
<seren. med. 1.323> Ventriculus mergi tactus sale theriacusque 
<seren. med. 1.324> Tosto pane super, piperis quoque puluere multo 
<seren. med. 1.325> Miscetur: capies diuinum munus in istis. 
<seren. med. 1.326> Proderit hoc stomacho, uictas et concoquet escas: 
<seren. med. 1.327> Grana peregrini piperis diffindito quinque, 
<seren. med. 1.328> Nicolao molli quae mane inserta capesses. 
<seren. med. 1.329> Lutea si crescent et cunctis noxia fella, 
<seren. med. 1.330> Alia parua nouem, piperis tot permole grana, 
<seren. med. 1.331> Quae cyatho diluta gari mandesque bibesque: 
<seren. med. 1.332> Haec iterum septena capis, post denique quina. 
<seren. med. 1.333> Praeterea caules, si frondet passa, sabuci 
<seren. med. 1.334> Decoctos sale permisces ac spargis oliuo: 
<seren. med. 1.335> Tum capis ac tali auxilio fella horrida purgas. 
<seren. med. 1.336> Prosunt et pelagi latices, quos pondere iusto 
<seren. med. 1.337> Dulcibus adsocias lymphis mellique liquenti. 
<seren. med. 1.338> Et niueus prodest ex ubere sucus asellae, 
<seren. med. 1.339> Si tepido uinum infundas ac mella piperque. 
<seren. med. 1.340> At uomitum radix narcissi pota mouebit. 
<seren. med. 1.341> Si uero pthisis annoso sedet improba morbo, 
<seren. med. 1.342> Intritas uino cocleas hausisse iuuabit. 
<seren. med. 1.343> Proderit et ueteris seui pila sumpta suilli, 
<seren. med. 1.344> Quo scapulas quoque perducit medicina salubris. 
<seren. med. 1.345> Vbera fecundo ualde lactentia suco 
<seren. med. 1.346> Saepe sibi noxae nimium manando fuerunt: 
<seren. med. 1.347> Faece igitur ualida saeui reprimentur aceti. 
<seren. med. 1.348> Post partum tumidas iniuste assurgere mammas 
<seren. med. 1.349> Interdum aspicies: harum mala commemoratur 
<seren. med. 1.350> Murinum fimus ex pluuio sedare liquore. 
<seren. med. 1.351> Sin autem clausas penitus dolor angit acerbus, 
<seren. med. 1.352> Lumbricis terrae turgentes ungue corymbos. 
<seren. med. 1.353> Si castigatas studium est praestare papillas, 
<seren. med. 1.354> Ex hedera sertis ambas redimire memento, 
<seren. med. 1.355> Protinus et raptas fumis mandare coronas; 
<seren. med. 1.356> Anseris aut seuum pariter cum lacte tepenti 
<seren. med. 1.357> Aut ouum inlito, tulerit quod garrula perdix. 
<seren. med. 1.358> Praeterea pluuio decocta papauera rore 
<seren. med. 1.359> Haerescat, multis post absoluenda diebus. 
<seren. med. 1.360> Vis et Phoebigenae caelestia sumere dona, 
<seren. med. 1.361> Vbera cum taetris laniata doloribus horrent? 
<seren. med. 1.362> Nauis ramentum et quae nomine prasion herba est 
<seren. med. 1.363> Et quae uulgari sermone insana uocatur 
<seren. med. 1.364>(Graecus hyoscyamon propria scit dicere lingua) 
<seren. med. 1.365> Nec non et calami radix lapathique legumen 
<seren. med. 1.366> Mixta dabunt miras (experto crede) medelas. 
<seren. med. 1.367> Si stomachus nondum concoctas expuit escas 
<seren. med. 1.368> Et magis atque magis uitium recolendo ualescit, 
<seren. med. 1.369> Alia caedemus crebrumque trahemus odorem. 
<seren. med. 1.370> Sin etiam rutilus referetur pectore sanguis, 
<seren. med. 1.371> Sorbitio mentae, raphanus uel cocta iuuabit. 
<seren. med. 1.372> Saepe lapis teritur (specularem nomine dicunt) 
<seren. med. 1.373> Et mixtis hauritur aquis sistitque cruorem. 
<seren. med. 1.374> Vritur interdum raptus de subere cortex, 
<seren. med. 1.375> Et cinis ex calido prodest epota Lyaeo; 
<seren. med. 1.376> Ouorum cinis aut coclearum aut denique melis 
<seren. med. 1.377> Aut cinis ex salicum ramis prodesse putantur; 
<seren. med. 1.378> Aut platani pilulas acri infundemus aceto: 
<seren. med. 1.379> Nullus erit sanguis, quem non cibus iste moretur. 
<seren. med. 1.380> Si molli iecoris fibras dolor angit acerbus, 
<seren. med. 1.381> Protinus ex mulsa potanda elelisphagus herba est, 
<seren. med. 1.382> Sumitur aut semen, quod fraxinus alta profudit, 
<seren. med. 1.383> Vulturiique iecur uel ius perdicis apricae. 
<seren. med. 1.384> Praeterea simili dragma pix dura piperque 
<seren. med. 1.385> Franguntur; sic in mollito puluere iuncta 
<seren. med. 1.386> Egelidis miscentur aquis recreantque bibentem. 
<seren. med. 1.387> Absinthi quoque decocti potabitur umor. 
<seren. med. 1.388> Si latus immeritum morbo temptatur acuto, 
<seren. med. 1.389> Accensum tingues lapidem stridentibus undis, 
<seren. med. 1.390> Hinc bibis; aut aceris radicem tundis et una 
<seren. med. 1.391> Cum uino capis: hoc praesens medicamen habetur. 
<seren. med. 1.392> Quid referam multis composta Philonia rebus, 
<seren. med. 1.393> Quid loquar antidotus uarias? dis ista requirat, 
<seren. med. 1.394> At nos pauperibus praecepta dicamus amica. 
<seren. med. 1.395> Nec non et iecoris quaeretur fibra lupini 
<seren. med. 1.396> Iungeturque simul costum foliumque piperque; 
<seren. med. 1.397> Diluta(==DILU-TA) quae duro dantur potanda Lyaeo. 
<seren. med. 1.398> Est et uis morbi, quod "telum" commemoratur, 
<seren. med. 1.399> Cum subito dolor insanus furit incitus ictu: 
<seren. med. 1.400> Persicus huic potum e nucleo dabit interiore; 
<seren. med. 1.401> Quae mihi cura satis casu monstrante probata est. 
<seren. med. 1.402> Quando lien tumido circumligat ilia uinclo 
<seren. med. 1.403> Et plena splenis demonstrant membra rigorem, 
<seren. med. 1.404> Mollibus ex hederae tornantur pocula lignis: 
<seren. med. 1.405> Hinc trahet assuetos aeger quoscunque liquores. 
<seren. med. 1.406> Aut uiridis coctorum holerum potabitur unda. 
<seren. med. 1.407> Proderit exsucto fluuialis hirudo cruore, 
<seren. med. 1.408> Siue myrica potens seu ros cum pane marinus, 
<seren. med. 1.409> Aut hederae sucus potu apposituque iuuabit. 
<seren. med. 1.410> Nec non intactam ferro quam uideris alnum, 
<seren. med. 1.411> Huic liber eripitur ferro sine decoquiturque, 
<seren. med. 1.412> Donec uictarum pars tertia subsit aquarum: 
<seren. med. 1.413> Hinc medico potu pulsus dolor omnis abibit. 
<seren. med. 1.414> Nonnulli memorant consumi posse lienem, 
<seren. med. 1.415> Si qui eruum semper ieiuno sumpserit ore. 
<seren. med. 1.416> Arida ficus item feruente domatur aceto 
<seren. med. 1.417> Et trita inlinitur, uel splen apponitur haedi. 
<seren. med. 1.418> Marrubium in uino potum prodesse loquuntur. 
<seren. med. 1.419> Praeterea piper ac nepetae cum flore et anethum 
<seren. med. 1.420> Nicolausque, apio ac boletus iungitur una: 
<seren. med. 1.421> Horum decoctos latices potare salubre est. 
<seren. med. 1.422> Puleium, abrotonum nitida cum mastice coctum 
<seren. med. 1.423> Ac thymbrae speciem, quam commemorant cephaloten, 
<seren. med. 1.424> Praedixit spleni deus Idae posse mederi. 
<seren. med. 1.425> Dulcia Plautus ait grandi minus apta lieni. 
<seren. med. 1.426> Splen tumidus nocet et risum tamen addit ineptum, 
<seren. med. 1.427> Vt mihi Sardonicis uideatur proximus herbis, 
<seren. med. 1.428> Irrita quae miseris permiscent gaudia fatis. 
<seren. med. 1.429> Dicitur exsectus faciles auferre cachinnos 
<seren. med. 1.430> Perpetuoque aeuo frontem praestare seueram. 
<seren. med. 1.431> Languida si duro turgent praecordia morbo, 
<seren. med. 1.432> Miscetur mulsae farris sextarius undae 
<seren. med. 1.433> Nec non et lini tunsum siliquaeque legumen: 
<seren. med. 1.434> Haec decocta simul nondumque tepentia nectes. 
<seren. med. 1.435> Aut quae poma Cydon Cretaeis misit ab oris 
<seren. med. 1.436> Cocta lines, durum ut possis mollire tumorem. 
<seren. med. 1.437> Ocima praeterea bulbiue linuntur amari. 
<seren. med. 1.438> Proderit et lymphis corpus mersare marinis. 
<seren. med. 1.439> Quin etiam catulum lactantem apponere membris 
<seren. med. 1.440> Conuenit: omne malum transcurrere fertur in illum, 
<seren. med. 1.441> Cui tamen exstincto munus debetur humandi. 
<seren. med. 1.442> Humanos quoque contactus mala tanta sequuntur 
<seren. med. 1.443> Et iunctus uitium ducit de coniuge coniunx. 
<seren. med. 1.444> Quod superest styraci iunges ramenta carinae 
<seren. med. 1.445> Quodque decem ex rebus confit simul atque uocatur, 
<seren. med. 1.446> Masticis addentur fractae iam mollia farra: 
<seren. med. 1.447> Talibus auxiliis praecordia fota resident. 
<seren. med. 1.448> Cum saeuit penitus haerens iniuria lumbis, 
<seren. med. 1.449> Igne lapis candens datur exultantibus undis: 
<seren. med. 1.450> Hoc poteris potu tristem superare dolorem. 
<seren. med. 1.451> Aut pice cum molli nitrum sulphurque et acetum 
<seren. med. 1.452> Sucida lana rapit contracta calentibus isdem: 
<seren. med. 1.453> Proderit haec aegris crebro perducere membris. 
<seren. med. 1.454> Aut caput asparagi cum uino sume uetusto 
<seren. med. 1.455> Seu mauis appone: modus conducit uterque. 
<seren. med. 1.456> Aut adipe immixtum lumbis inductio sulphur. 
<seren. med. 1.457> Saepe chelidoniam cum suco Palladis addes 
<seren. med. 1.458> Farraque quae tremulis prosunt sudantia flammis. 
<seren. med. 1.459> Fertur amygdalinae sucus nucis esse bibendus: 
<seren. med. 1.460> Pinsitur haec tepidoque absorbitur indita fonti. 
<seren. med. 1.461> Aut tres ex uino cocleas feruescere coges 
<seren. med. 1.462> Cumque suis domibus franges; piperis quoque grana 
<seren. med. 1.463> Ter quina adicies potuque iuuaberis illo. 
<seren. med. 1.464> Furfur item parca fuerit cum feruidus unda, 
<seren. med. 1.465> Post oleo madidus saccis immittitur aptis, 
<seren. med. 1.466> Quos uix passuris urentes addito membris. 
<seren. med. 1.467> Prodest ceruinae uiolens natura medullae, 
<seren. med. 1.468> Nec nocuit ciceris cocti potasse liquorem; 
<seren. med. 1.469> Aut mixtam teneris madidamque elelisphacon undis 
<seren. med. 1.470> Contere tumque simul cum mastice confer anethum 
<seren. med. 1.471> Quodque decem ex rebus componi ex nomine clarum est: 
<seren. med. 1.472> His continge locum: deus haec mihi certa probauit. 
<seren. med. 1.473> Si dolor insanus tota desaeuit in aluo, 
<seren. med. 1.474> Heminis tribus in lympha<e> ualidam coque rutam 
<seren. med. 1.475> Atque apium, donec duplex pars desit aquarum: 
<seren. med. 1.476> Potus erit medicus non detractante palato. 
<seren. med. 1.477> Praeterea niuei sterilis testa uritur oui; 
<seren. med. 1.478> Quae postquam in taetram fuerit conuersa fauillam, 
<seren. med. 1.479> Ex calidis potatur aquis et pota medetur. 
<seren. med. 1.480> Nec non iungenda est utero noua uirga myricae: 
<seren. med. 1.481> Inlaesa haec ferro terraque intacta geratur. 
<seren. med. 1.482> Aut medio uentris prodest aspargere terram, 
<seren. med. 1.483> Quam signauerunt uestigia pressa rotarum. 
<seren. med. 1.484> Proderit et puluis facili sub cardine raptus. 
<seren. med. 1.485> Quin etiam ex lymphis tritum potare cuminum 
<seren. med. 1.486> Conueniet, quod iam nobis documenta probarunt. 
<seren. med. 1.487> Menta quoque hoc pacto medicos dabit hausta sapores. 
<seren. med. 1.488> Coeliacos autem recreabis pane salubri, 
<seren. med. 1.489> Quem madido farre efficies ac mollibus ouis, 
<seren. med. 1.490> Quorum testa fero prius euanescat aceto. 
<seren. med. 1.491> Refert et teretes bulbos mollire terendo 
<seren. med. 1.492> Cumque his Lenaei durum potare fluentum. 
<seren. med. 1.493> Corrupti iecoris uitio uel splenis acerbus 
<seren. med. 1.494> Crescit hydrops aut cum siccatae febre medullae 
<seren. med. 1.495> Atque auidae fauces gelidum traxere liquorem. 
<seren. med. 1.496> Tum lympha interius uitio gliscente tumescit 
<seren. med. 1.497> Secernens miseram proprio de uiscere pellem. 
<seren. med. 1.498> Conueniet tenerae radix decocta sabuci 
<seren. med. 1.499> In geminis calidi cyathis potanda Lyaei. 
<seren. med. 1.500> Fraxineum semen cum Bacchi rore bibendum est. 
<seren. med. 1.501> Nec non apposito curantur dropace membra, 
<seren. med. 1.502> Qui subito raptos uentos sucosque reuellit. 
<seren. med. 1.503> Nec non in tepidis conuolues corpus harenis. 
<seren. med. 1.504> Apposituque leues nepetae gustuque iuuabunt. 
<seren. med. 1.505> Saepe et scillino pelluntur noxia Baccho. 
<seren. med. 1.506> Elleboro bene purgatur lymphaticus error, 
<seren. med. 1.507> Aut huius uice sementis scopulosa genestae 
<seren. med. 1.508> Miscetur mulsis et cautis ducitur undis. 
<seren. med. 1.509> Est qui praeualidum fricto sale miscet acetum 
<seren. med. 1.510> Atque olei suco, refricatque albentia membra 
<seren. med. 1.511> Aut calido filicis radicem mollit Iaccho, 
<seren. med. 1.512> Vnguine quo frangit uires languoris aquosi. 
<seren. med. 1.513> Saepe cibi specie, uitio sed corporis ipso 
<seren. med. 1.514> Potibus aut duris restricta morabitur aluus. 
<seren. med. 1.515> Vincetur talis mora gramine Mercuriali, 
<seren. med. 1.516> Cuius aquam cocti minimo cum melle bibemus. 
<seren. med. 1.517> Prunaque conueniunt, quae mittit clara Damascus. 
<seren. med. 1.518> Multos praeterea medici componere sucos 
<seren. med. 1.519> Assuerunt; pretiosa tamen cum ueneris emptum, 
<seren. med. 1.520> Falleris frustraque immensa nomismata fundes. 
<seren. med. 1.521> Quin age et in tenui certam cognosce salutem. 
<seren. med. 1.522> Aut igitur tectum lana supponis alumen 
<seren. med. 1.523> Aut edis in patinis tenerae decocta sabuci 
<seren. med. 1.524> Vel cum lacte caprae salsum mulsumque capessis. 
<seren. med. 1.525> Crede tamen potum meliorem lactis equini: 
<seren. med. 1.526> Dicitur hic dulces asinae preuincere sucos. 
<seren. med. 1.527> Siluestris fici lacrimam prodesse loquuntur, 
<seren. med. 1.528> Quodque ratis melius uerbis dicemus Horati: 
<seren. med. 1.529>"Mitulus et uiles pellunt obstantia conchae". 
<seren. med. 1.530> Sed cocleas prius est urtica aut furfure pasci: 
<seren. med. 1.531> Purior hinc gustus noxa sine mouerit aluum. 
<seren. med. 1.532> Saepe thalassomeli adiecto cumulauimus imbri: 
<seren. med. 1.533> Haec purgant, parili fuerint si pondere mixta. 
<seren. med. 1.534> Tam uarii casus mortalia saecla fatigant, 
<seren. med. 1.535> Vt sint diuersis obnoxia corpora morbis. 
<seren. med. 1.536> Saepe etenim nimio cursu fluit impetus alui: 
<seren. med. 1.537> Frenatur, mixto cum feruet brassica uino 
<seren. med. 1.538> Aut cerasi uictum longo iam tempore pomum. 
<seren. med. 1.539> Sucus Aminei cum pane medetur Iacchi 
<seren. med. 1.540> Vel bene permixtum calida potatur acetum: 
<seren. med. 1.541> Vile quidem facili factu, tamen utile potu. 
<seren. med. 1.542> Si laedent medica data purgatoria dextra, 
<seren. med. 1.543> Adiecto piperis medicatur puluere calda. 
<seren. med. 1.544> Sin autem longo decurrent intima fluxu 
<seren. med. 1.545> Atque immane malum multo iam tempore gliscet, 
<seren. med. 1.546> Torridus ex uino cortex potabitur oui. 
<seren. med. 1.547> Ramentum niuei credunt prodesse elephanti. 
<seren. med. 1.548> Arbore Pyramea cortex derepta coquetur 
<seren. med. 1.549> Axe sub aetherio, tum nigro mixta Lyaeo 
<seren. med. 1.550> Immensum poterit potu retinere fluorem. 
<seren. med. 1.551> Numinis aut iussu cedrini mastice misces 
<seren. med. 1.552> Mollitamque picem et rasum de nauibus unguen: 
<seren. med. 1.553> Languida quo fidens medicamine membra fouebis. 
<seren. med. 1.554> Proderit et pueris, quos dentis origo fatigat, 
<seren. med. 1.555> Castaneas coxisse nuces et sorba uetusta 
<seren. med. 1.556> Atque apium caulesque, rubus quos fundit acuta: 
<seren. med. 1.557> Potio quae fluidam consumpta morabitur aluum. 
<seren. med. 1.558> Quis non aduersum miseris mortalibus addit 
<seren. med. 1.559> Natura, interno cum uiscere taenia serpens 
<seren. med. 1.560> Et lumbricus edax uiuant inimica creanti? 
<seren. med. 1.561> Quod genus assiduo laniat praecordia morsu, 
<seren. med. 1.562> Saepe etiam scandens oppletis faucibus haeret 
<seren. med. 1.563> Obsessasque uias uitae concludit anhelae. 
<seren. med. 1.564> Ergo cinis cornu ceruini proderit haustus 
<seren. med. 1.565> Vel nepetae tritum ex uino uel lacte capellae; 
<seren. med. 1.566> Nec non et sucus medici potatur aceti. 
<seren. med. 1.567> Prodest praeterea cum Baccho Persica frondis. 
<seren. med. 1.568> Democritus memorat mentae conducere potum. 
<seren. med. 1.569> Sumitur abrotonum nec non et uile melanthum. 
<seren. med. 1.570> Alia per sese sanant aut uis coriandri. 
<seren. med. 1.571> Quin et marrubium decoctum haustumque iuuabit. 
<seren. med. 1.572> Puleiumue potens et agreste(==A-GRESTE) iugatur anethum: 
<seren. med. 1.573> Synthesis haec prodest unda mollita calenti. 
<seren. med. 1.574> Cum colum, inuisum morbi genus, intima carpit, 
<seren. med. 1.575> Mande galeritam uolucrem quam nomine dicunt. 
<seren. med. 1.576> Aut pauidi leporis madefacta coagula pota. 
<seren. med. 1.577> Siue apio nepetas tereti cum mastice iunge 
<seren. med. 1.578> Nec non et species ambas halantis anethi, 
<seren. med. 1.579> Quarum decoctos patiens haurito liquores. 
<seren. med. 1.580> Si cui uessicae tardus cunctabitur umor, 
<seren. med. 1.581> Haec mora rumpetur uino peruicta uetusto. 
<seren. med. 1.582> Proderit ex paruis acinos potare sabucis 
<seren. med. 1.583> Aut hederae sucum aut lacrimosi trita sinapi. 
<seren. med. 1.584> Nec non resinas ex Oricia terebintho 
<seren. med. 1.585> In speciem eruiliae paruos glomerabis in orbes, 
<seren. med. 1.586> Quos ternos tepida mixtos hausisse medella est. 
<seren. med. 1.587> Quondam etiam nimio praeceps urina fluento 
<seren. med. 1.588> Irrigat exuuias obscaenoque inficit imbri: 
<seren. med. 1.589> Tum leporis cerebrum ex uino potare licebit. 
<seren. med. 1.590> Si dolor internam uessicae concoquet aluum, 
<seren. med. 1.591> Subueniet radix frondosae epota cupressi 
<seren. med. 1.592> Puleiumue potens domitum feruentibus undis. 
<seren. med. 1.593> Si uero in lapides densus conuertitur umor, 
<seren. med. 1.594> Qui retinent cursus gemitumque dolore frequentant, 
<seren. med. 1.595> Saxifragam seu spongitem succurrere credunt. 
<seren. med. 1.596> Praeterea semen myrti siluestris Iaccho 
<seren. med. 1.597> Atque oleo mixtum bibitur, nec desit acetum, 
<seren. med. 1.598> Vinaque sumantur fricto condita cumino; 
<seren. med. 1.599> Siue palumborum capitur fimus acre ferorum 
<seren. med. 1.600> Dulcacidis sparsum sucis tritumque solutum; 
<seren. med. 1.601> Nec non obscaenus caprae potabitur umor: 
<seren. med. 1.602> Obruet hic morbum labefactaque saxa remittet. 
<seren. med. 1.603> Irrita coniugii sterilis si munera languent 
<seren. med. 1.604> Nec subolis spes est multos iam uana per annos 
<seren. med. 1.605>(Femineo fiant uitio res necne, silebo: 
<seren. med. 1.606> Hoc poterit magni quartus monstrare Lucreti) - 
<seren. med. 1.607> Sed natura tamen medicamine uicta potenti 
<seren. med. 1.608> Saepe dedit fetus studio curante paratos. 
<seren. med. 1.609> Aut igitur leporis consumit femina uuluam 
<seren. med. 1.610> Aut, ouis in stabulis fractas cum ruminat herbas, 
<seren. med. 1.611> Pendentem spumam molli deducit ab ore 
<seren. med. 1.612> Atque illam meminit mixto potare Falerno. 
<seren. med. 1.613> Mercurialis item capitur communiter herba, 
<seren. med. 1.614> Si cubitum noctu coniunx festinat uterque. 
<seren. med. 1.615> Atque ubi iam certum spondet praegnatio fetum, 
<seren. med. 1.616> Vt facili uigeat seruata puerpera partu, 
<seren. med. 1.617> Dictamnum bibitur, cocleae manduntur edules. 
<seren. med. 1.618> Aut qui *olim menses minus octo moratus in aluo est 
<seren. med. 1.619> Irrumpit thalamos et nexus soluit inertes 
<seren. med. 1.620> Pulei <potus> quoque amico conuenit imbre, 
<seren. med. 1.621> Cuius opem ueram casus mihi saepe probarunt. 
<seren. med. 1.622> Quin etiam stercus supponunt uulturis atri, 
<seren. med. 1.623> Sentiat ut minime partus quam proximus urget. 
<seren. med. 1.624> Oua etiam rutae et fragili miscentur anetho, 
<seren. med. 1.625> Quae diluta leui Baccho atque exhausta medentur. 
<seren. med. 1.626> Si modicus pleno manat de corpore sanguis, 
<seren. med. 1.627> Subuenit, at nimius cum uita funditur ipsa. 
<seren. med. 1.628> Quapropter multo naris completa cruore 
<seren. med. 1.629> Cum fluit, attritus cimex conducit odore. 
<seren. med. 1.630> Lana oleo madefit, sed nondum lauta rosato: 
<seren. med. 1.631> Haec datur in nares uel claudit densius aures. 
<seren. med. 1.632> Contritis prodest cocleis perducere frontem 
<seren. med. 1.633> Aut galli cerebro uel sanguine mite columbae. 
<seren. med. 1.634> Quod nisi supprimitur sanguis, potandus et ipse est. 
<seren. med. 1.635> Praeterea Phariis caput emetire papyris, 
<seren. med. 1.636> Detrahe quod superest: illo genitalia necte, 
<seren. med. 1.637> Femineas illinc prodest uincire mamillas. 
<seren. med. 1.638> Menstruus immenso si profluit impete sanguis, 
<seren. med. 1.639> Sucida lana malos remoratur subdita cursus, 
<seren. med. 1.640> Mortua quin etiam producit corpora partu. 
<seren. med. 1.641> Sed quaecumque fluit uis immoderata cruoris, 
<seren. med. 1.642> Subernus cortex calidis potatur in undis 
<seren. med. 1.643> Ante minutatim studio uincente terendus. 
<seren. med. 1.644> Pulei calido purgatur femina potu. 
<seren. med. 1.645> Sed si forte cruor clausa cunctabitur aluo, 
<seren. med. 1.646> Aut molles nepetae aut rutae quacunque bibentur. 
<seren. med. 1.647> At si puniceos fundit uessica liquores, 
<seren. med. 1.648> Marrubium ex passo tritum perfunditur undis: 
<seren. med. 1.649> Hi poterunt haustus rutilum purgare colorem. 
<seren. med. 1.650> Relliquias partus * laeta tibi detrahet herba. 
<seren. med. 1.651> Quod si feminei properabit sanguinis imber, 
<seren. med. 1.652> Est qui frustra molae percussu decutit uno, 
<seren. med. 1.653> Quorum aliquid lanis tectum ad praecordia nectit, 
<seren. med. 1.654> Haec simul incantans: sisti debere cruorem, 
<seren. med. 1.655> Vt lapis ille uiae solitos iam destitit orbes. 
<seren. med. 1.656> Mobilis hirsutas horret lasciuia saetas 
<seren. med. 1.657> Et gaudet rapto nudari flore pilorum. 
<seren. med. 1.658> Sed bona nonnumquam uellendi causa uidetur, 
<seren. med. 1.659> Corpora cum releuat ratio manifesta salutis. 
<seren. med. 1.660> Namque oculos infesta pilorum tela lacessunt, 
<seren. med. 1.661> Quodque illis dederat uallum natura tuendis, 
<seren. med. 1.662> Inde inimica seges proprios desaeuit in orbes. 
<seren. med. 1.663> Ergo locum crinis uulsi continge cruore 
<seren. med. 1.664> Quem dat auis, tremulis sinuat quae pellibus alas, 
<seren. med. 1.665> Sanguine uel ricini, quem nigro de cane uelles. 
<seren. med. 1.666> Praeterea quascunque uoles auertere saetas 
<seren. med. 1.667> Atque in perpetuum rediuiua occludere tela, 
<seren. med. 1.668> Corporibus uulsis saniem perducito ranae, 
<seren. med. 1.669> Sed quae parua situ est et rauco garrula questu. 
<seren. med. 1.670> Nec non e stagnis cessantibus exos hirudo 
<seren. med. 1.671> Sumitur et uiuens Samia torretur in olla: 
<seren. med. 1.672> Haec acidis unguit permixta liquoribus artus 
<seren. med. 1.673> Euulsamque uetat rursus procrescere siluam. 
<seren. med. 1.674> Discendum et quae sit membris medicina pudendis. 
<seren. med. 1.675> Languidus antiquo purgatur penis Iaccho 
<seren. med. 1.676> Ac super inlinitur fecundae felle capellae. 
<seren. med. 1.677> Mane nouo myrti frondes commandere prodest 
<seren. med. 1.678> Qui dolet, atque illas in uulnus despuat ipsum. 
<seren. med. 1.679> Faece etiam uini genitalia lauta leuantur, 
<seren. med. 1.680> Et tumidos testes Nereia lympha coercet 
<seren. med. 1.681> Vel bulbi ex mulso uel cera immixta cupresso 
<seren. med. 1.682> Aut faba cum tepidis Bacchi decocta fluentis. 
<seren. med. 1.683> Ramicis immensum fertur cohibere tumorem 
<seren. med. 1.684> Far madidum lymphis *et feralis fronde cupressi,
<seren. med. 1.685> Vnde etiam potu frons haec memoratur amica. 
<seren. med. 1.686> Sin autem exsistet duratis glandibus inguen, 
<seren. med. 1.687> Proderit induci cocleas cum melle minutas. 
<seren. med. 1.688> Obscaenos si pone locos noua uulnera carpent, 
<seren. med. 1.689> Horrentum mansa curantur fronde ruborum. 
<seren. med. 1.690> At si iam ueteri succedit fistula morbo, 
<seren. med. 1.691> Mustelae cinere immisso purgabitur ulcus, 
<seren. med. 1.692> Sanguine uel ricini, quem bos gestauerit ante. 
<seren. med. 1.693> Herba chelidoniae fertur cum melle mederi 
<seren. med. 1.694> Herbaque cum seuo foliis de mille uocata. 
<seren. med. 1.695> Saepis occultus uicta coxendice morbus 
<seren. med. 1.696> Perfurit et gressus diro languore moratur. 
<seren. med. 1.697> Populus alba dabit medicos de cortice potus; 
<seren. med. 1.698> Nec non et tenerae gracili de fronde genestae 
<seren. med. 1.699> Arreptos caules acidoque liquore madentes 
<seren. med. 1.700> Sumere conueniet, rubiam quoque ducere potu 
<seren. med. 1.701> Aut ex Bithyno cocleas haurire Lyaeo. 
<seren. med. 1.702> Si uero articulos tabes inimica per omnes 
<seren. med. 1.703> Haeserit, ex ficu betas cum melle ligabis 
<seren. med. 1.704> Vel pelagi latices, simul et Baccheia dona 
<seren. med. 1.705> Sumere curabis: nimio sed parcito uino: 
<seren. med. 1.706> Ennius ipse pater, dum pocula siccat iniqua, 
<seren. med. 1.707> Hoc uitio tales fertur meruisse dolores. 
<seren. med. 1.708> Cum sanguis nimius puri permixtus atroci 
<seren. med. 1.709> Aestuat et papulas alte sustollit acutas, 
<seren. med. 1.710> Resinam misces et saxis hordea fracta: 
<seren. med. 1.711> Conspersa haec tepidis apponere conuenit undis. 
<seren. med. 1.712> Vis et hyoscyamum cerae seuoque iugatum 
<seren. med. 1.713> Nectere? non minus haec poterit medicina iuuare. 
<seren. med. 1.714> Praeterea fimus, ex gallo quem legeris album, 
<seren. med. 1.715> Imbribus ex acidis fidens appone dolenti. 
<seren. med. 1.716> Auribus aut pecudis molles expromito sordes, 
<seren. med. 1.717> Vnguine quo fotis dabitur medicina papillis. 
<seren. med. 1.718> Horrendus magis est perimit qui corpora carbo: 
<seren. med. 1.719> Virt hic inclusus, uitalia rumpit apertus. 
<seren. med. 1.720> Hunc ueteres olim uariis pepulere medellis. 
<seren. med. 1.721> Tertia namque Titi simul et centesima Liui 
<seren. med. 1.722> Charta docet, ferro talem candente dolorem 
<seren. med. 1.723> Exactum aut poto raporum semine pulsum; 
<seren. med. 1.724> Ni fieret, dixit, uix septem posse diebus 
<seren. med. 1.725> Vitam produci: tanta est uiolentia morbi. 
<seren. med. 1.726> Dulcacidum laticem cum lini semine iunge 
<seren. med. 1.727> Atque fimum Paphiae pariter compone columbae: 
<seren. med. 1.728> Hinc line duratas partes et clausa uenena. 
<seren. med. 1.729> Praeterea triti reserant adoperta lupini. 
<seren. med. 1.730> Nonnullus calcem uiuam dissoluit aceto 
<seren. med. 1.731> Fumantemque niuem papulis apponit acerbis. 
<seren. med. 1.732> Est qui gallinae perducat stercore corpus, 
<seren. med. 1.733> Alia uel piperi iuste commixta linuntur. 
<seren. med. 1.734> Pythagorae cognata leui condita cumino 
<seren. med. 1.735> Proderit aut madida fermentum polline turgens. 
<seren. med. 1.736> Sunt alii, quos dira mouet natura, tumores 
<seren. med. 1.737> Non minus horrendi, sed non ita perniciosi, 
<seren. med. 1.738> Vomica qualis erit uel eidem proxima quaedam. 
<seren. med. 1.739> Simplice resina miscebimus hordea tunsa 
<seren. med. 1.740> Et mulsos amnes et purgamenta columbae: 
<seren. med. 1.741> His bene decoctis languentia membra fouentur. 
<seren. med. 1.742> Mollis odorato faba iungetur coriandro: 
<seren. med. 1.743> Proderit appositum mollitque aperitque tumorem. 
<seren. med. 1.744> Aut de phasganio radix decocta palustri, 
<seren. med. 1.745> Quae salis admixto tundetur condimento; 
<seren. med. 1.746> Proderit et mansum quod traxeris ab(==) arbore uiscum. 
<seren. med. 1.747> Gramen hyoscyami cerae seuoque uetusto 
<seren. med. 1.748> Concilia mixtisque locos perduce dolentes. 
<seren. med. 1.749> Exercere etiam iusserunt corpora prisci. 
<seren. med. 1.750> Ouum defundes in fictile, deinde putamen 
<seren. med. 1.751> Marrubii suco implebis, post melle liquenti 
<seren. med. 1.752> Omnia consociata tepenti prospera potu 
<seren. med. 1.753> Sumuntur: reserantque malum purgantque leuantque. 
<seren. med. 1.754> Est etiam morbi species, quae dicitur "ignis", 
<seren. med. 1.755> Languida quod multo torrentur membra calore. 
<seren. med. 1.756> Vel tu uicino seuum bouis igne remittes 
<seren. med. 1.757> Mollitumque lines uel oloris faecibus oua, 
<seren. med. 1.758> Sed non cocta, dabis: sic torrida membra fouebis. 
<seren. med. 1.759> Lumbricus terrae mixto inducetur aceto 
<seren. med. 1.760> Aut parili noua ruta modo, sed iungis oliuum. 
<seren. med. 1.761> Ouaque cum betis prosunt super inlita tritis. 
<seren. med. 1.762> Alia dant cinerem sociandum oleoque garoque, 
<seren. med. 1.763> Vnguine quo gliscens deponet flamma furorem. 
<seren. med. 1.764> Saepe chelidoniae pars candida iungitur oui, 
<seren. med. 1.765> Quae medico potu, sed ualde trita, capesses, 
<seren. med. 1.766> Admiscere memor lymphas amnemque Falernum. 
<seren. med. 1.767> Quaedam *etiam rabidae medicamina digna podagrae, 
<seren. med. 1.768> Cui ter tricenas species Epidaurius ipse 
<seren. med. 1.769> Dixit inesse deus? requiem tamen indere morbo 
<seren. med. 1.770> Fas erit et tristem saltem mulcere dolorem. 
<seren. med. 1.771> Ergo age et abreptam salicis frondemque librumque 
<seren. med. 1.772> Cum uino tere, tum contractos perline neruos. 
<seren. med. 1.773> Aut cum prima mali sese ostentabit origo, 
<seren. med. 1.774> Feruida non timidis tolera cauteria plantis 
<seren. med. 1.775> Seminecisue hirci reserato pectore calces 
<seren. med. 1.776> Insere: sic dirae reprimes primordia pestis. 
<seren. med. 1.777> Aut si corruptus persederit altius umor, 
<seren. med. 1.778> Trita cupressus ibi Baccho iungetur acerbo, 
<seren. med. 1.779> Panibus et teneris, cohibebitque addita questus. 
<seren. med. 1.780> Parua sabucus item, hircino collita seuo, 
<seren. med. 1.781> Triticeaeque acido manantes amne farinae, 
<seren. med. 1.782> Aut nitido ranae decoctum uiscus oliuo 
<seren. med. 1.783> Siue chelidoniae sucus sale mixtus aceto. 
<seren. med. 1.784> Sunt quibus apposita siccatur harundine sanguis. 
<seren. med. 1.785> Non audita mihi fas sit, sed lecta referre: 
<seren. med. 1.786> Hoc quidam rabidus morbo per tempora messis 
<seren. med. 1.787> Vicino plantas frumenti pressit aceruo 
<seren. med. 1.788> Euasitque grauem casu medicante dolorem. 
<seren. med. 1.789> Naturae uitiis medicas obiecimus artes, 
<seren. med. 1.790> Nunc et fortunae iaculis subsistere par est. 
<seren. med. 1.791> Si cui forte chalybs teneros uiolauerit artus, 
<seren. med. 1.792> Necte adipes uituli simul et tritam chamecisson 
<seren. med. 1.793> Nec pudeat luteae stercus perducere porcae. 
<seren. med. 1.794> Sin autem saeuo laceratum est uerbere corpus, 
<seren. med. 1.795> Tum lixiua cinis ceras dissoluit et oua 
<seren. med. 1.796> Admixtoque oleo uibices comprimit atras. 
<seren. med. 1.797> Si uero infrenus manat de uulnere sanguis, 
<seren. med. 1.798> Purpura torretur conchyli perlita fuco, 
<seren. med. 1.799> Huius et atra cinis currentem detinet undam. 
<seren. med. 1.800> Verrucae quoque desectae frenare cruorem 
<seren. med. 1.801> Dicitur ambusto Tyrio de uellere puluis. 
<seren. med. 1.802> Praeterea nimios reserati uulneris amnes 
<seren. med. 1.803> Feniculi cinis astringit uel fimbria porri. 
<seren. med. 1.804> Siue fimus manni cum testis uritur oui 
<seren. med. 1.805> Et reprimit fluidos miro medicamine cursus. 
<seren. med. 1.806> Quam magna humanae mala pondera condicionis! 
<seren. med. 1.807> Tam multae innumeri species mihi uulneris adsunt, 
<seren. med. 1.808> Vt nequeam proprias cunctis ascribere curas. 
<seren. med. 1.809> Isdem igitur monitis casus sanabimus omnes, 
<seren. med. 1.810> Sic tamen ut nullus medicinam luserit error. 
<seren. med. 1.811> Ergo, modus quicumque obtinget uulneris atri, 
<seren. med. 1.812> Contritus cum melle dabit medicamina bulbus 
<seren. med. 1.813> Herbaque quae nomen foliis de mille recepit, 
<seren. med. 1.814> Appositu prodest adipi permixta uetusto. 
<seren. med. 1.815> Sucida cum tepido nectetur lana Lyaeo 
<seren. med. 1.816> Ambustaeue cinis complebit uulneris oras, 
<seren. med. 1.817> Concludet uero uel frons uel ramus ab ulmo. 
<seren. med. 1.818> At sucis hederae pulchrescit foeda cicatrix. 
<seren. med. 1.819> Siue homo seu similis turpissima bestia nobis 
<seren. med. 1.820> Vulnera dente dedit, uirus simul intulit atrum, 
<seren. med. 1.821> Vettonicam ex duro prodest absumere Baccho. 
<seren. med. 1.822> Nec non et cortex raphani decocta medetur, 
<seren. med. 1.823> Si trita admorsis fuerit circumlita membris. 
<seren. med. 1.824> Cuspide non quisquam, longae neque caede sarissae, 
<seren. med. 1.825> Fulmine non gladii, uolucris nec felle sagittae 
<seren. med. 1.826> Quam cito uipereo potis est affligier ictu. 
<seren. med. 1.827> Quare aptam dicamus opem sucosque medentes. 
<seren. med. 1.828> Quae nocuit serpens, fertur caput illius apte 
<seren. med. 1.829> Vulneribus iungi: sanat quae sauciat ipsa 
<seren. med. 1.830> Vt Larissaea curatur Telephus hasta. 
<seren. med. 1.831> Proderit et caulem cum uino haurire sabuci 
<seren. med. 1.832> Aut coctum raphani librum tritumque ligare 
<seren. med. 1.833> Siue etiam celsa folium de mole cupressi. 
<seren. med. 1.834> Manabit lactens caprifici sucus opellam. 
<seren. med. 1.835> Aut tithymallus atrox uulnus contrita perunguet. 
<seren. med. 1.836> Carduus est nondum doctis fullonibus aptus: 
<seren. med. 1.837> Ex illo radix tepido potatur in amni. 
<seren. med. 1.838> Ceruino ex fetu diluta coagula uino 
<seren. med. 1.839> Sumuntur, quae res membris agit atra uenena 
<seren. med. 1.840> Aut ferulae radix potatur in imbre Lyaei 
<seren. med. 1.841> Vettonicaeque leues, gallinae aut iura uetustae. 
<seren. med. 1.842> Si uero horrendum uulnus fera iecerit aspis, 
<seren. med. 1.843> Vrinam credunt propriam conducere potu: 
<seren. med. 1.844> Varronis fuit ista senis sententia. nec non, 
<seren. med. 1.845> Plinius ut memorat, sumpti iuuat imber aceti. 
<seren. med. 1.846> Dicendum et quae sit praecox medicina timenti; 
<seren. med. 1.847> Cautio namque potest diros praeuertere morsus, 
<seren. med. 1.848> Si iecur exsectum tardo de uulture portes, 
<seren. med. 1.849> Erucis aut si totos perduceris artus, 
<seren. med. 1.850> Quas prius attritas uehementi aspargis aceto. 
<seren. med. 1.851> Aut tu ceruina per noctem in pelle quiesces 
<seren. med. 1.852> Aut genere ex ipso dentem gestabis amicum. 
<seren. med. 1.853> Toxica praeterea quae sint pellenda medella, 
<seren. med. 1.854> Expediam: sanguis poterit prodesse caninus, 
<seren. med. 1.855> Qui facili potu antidotus imitatur honestas. 
<seren. med. 1.856> Vis et mirificos cautus praediscere odores, 
<seren. med. 1.857> Accensis quibus arcetur taeterrima serpens? 
<seren. med. 1.858> Aut styracem torres aut diri uulturis alam 
<seren. med. 1.859> Vel nepetam aut frondem rigidae stirpemque myricae. 
<seren. med. 1.860> Sunt minimae specie, sed dirae uulnere pestes, 
<seren. med. 1.861> Quae magis in tenui latitantes corpore fallunt, 
<seren. med. 1.862> Scorpius ut grauis est et araneus: haec mala semper 
<seren. med. 1.863> Captant securos multa iam nocte sopores. 
<seren. med. 1.864> Et documenta dedit nobis prostratus Orion, 
<seren. med. 1.865> Magna quod exiguis perimantur saepe uenenis. 
<seren. med. 1.866> Quod si uulnus atrox incussit scorpius ardens, 
<seren. med. 1.867> Continuo capitur, tunc digna caede reuulsus 
<seren. med. 1.868> Vulneribusque aptus fertur reuocare uenenum. 
<seren. med. 1.869> Aut calidis pelagi lymphis loca laesa fouentur, 
<seren. med. 1.870> Siue meri potu dissoluitur improba pestis. 
<seren. med. 1.871> Ad cunctos autem morsus ictusque minorum 
<seren. med. 1.872> Caseus aptus erit pauidae de lacte capellae 
<seren. med. 1.873> Cumque hoc absumi debebit origanus herba: 
<seren. med. 1.874> Haec duo mirificis curabunt icta medelis. 
<seren. med. 1.875> Nec non fenuculo calidum adnectetur acetum 
<seren. med. 1.876> Aut uiuum sulphur sicci cum faece Lyaei. 
<seren. med. 1.877> Exiguo piperis cerebrum conspargito galli, 
<seren. med. 1.878> Quo lita sanescent depulso membra dolore. 
<seren. med. 1.879> Sin autem muris nocuit uiolentia caeci, 
<seren. med. 1.880> Quae sola signauit uoluendis orbita plaustris, 
<seren. med. 1.881> Illine: mira datur uili de puluere cura. 
<seren. med. 1.882> Nonnumquam exsistit subiti noua causa doloris, 
<seren. med. 1.883> Cuius origo latet, certis redimenda medelis. 
<seren. med. 1.884> Namque chelidoniam mixto sale nectere prodest 
<seren. med. 1.885> Velleraque infuso recalentia sulphure sanant. 
<seren. med. 1.886> Ostocopum lento conducit melle perungui. 
<seren. med. 1.887> Sin autem calidae depascent corpora febres, 
<seren. med. 1.888> Tunc apii sucus leni sociatur oliuo: 
<seren. med. 1.889> Membra lines, fotuque ferus mulcebitur ignis. 
<seren. med. 1.890> Nec spernendus adeps, dederit quem bestia meles. 
<seren. med. 1.891> Seminecis cerui lacrimam immiscere liquori 
<seren. med. 1.892> Conuenit atque artus illinc mulcere calentes. 
<seren. med. 1.893> Febribus at longis galli noua iura uetusti 
<seren. med. 1.894> Subueniunt, tremulis etiam medicantia membris. 
<seren. med. 1.895> Nec tu crede leuem dilato tempore febrem, 
<seren. med. 1.896> Quae spatium sibi dat, magis ut cessando calescat: 
<seren. med. 1.897> Letali quoque grassatur quartana calore, 
<seren. med. 1.898> Ni medicas adhibere manus discamus et herbas. 
<seren. med. 1.899> Alia non pudeat terno cum cimice trita 
<seren. med. 1.900> Et diluta mero mediis haurire diebus; 
<seren. med. 1.901> Aut teneram iecoris murini ducere fibram, 
<seren. med. 1.902> Quattuor ut duri iungantur scripula Bacchi. 
<seren. med. 1.903> Mira est apsinthi cum simplice potio lympha. 
<seren. med. 1.904> Sume tribus digitis apprensum semen anesi, 
<seren. med. 1.905> Tantundem marathri nec mulsum desit aceti, 
<seren. med. 1.906> In cuius cyatho praedicta salubriter hauris. 
<seren. med. 1.907> Maeoniae Iliados quartum suppone timenti, 
<seren. med. 1.908> Aut leporis trepidi diluta coagula trade. 
<seren. med. 1.909> Prodest et potu, sed mulsus, Doridis umor. 
<seren. med. 1.910> Quidam etiam miranda ferunt, ueniente calore 
<seren. med. 1.911> Iurantes ludum Veneris munusque petendum. 
<seren. med. 1.912> Sed prius est oleo paruas feruescere ranas 
<seren. med. 1.913> In triuiis illoque artus perducere suco. 
<seren. med. 1.914> Est etiam alternis febris rediuiua diebus, 
<seren. med. 1.915> Tempora discernens quasi iustae pondere librae. 
<seren. med. 1.916> Vt possis igitur talem prohibere furorem, 
<seren. med. 1.917> Inuolues cera sine caudis grana cumini 
<seren. med. 1.918> Puniceaeque indes pelli colloque ligabis. 
<seren. med. 1.919> Pulei ramus lanae uelatus amictu 
<seren. med. 1.920> Tempore suspecto medicos praebebit odores. 
<seren. med. 1.921> Praeterea tritus cimex sorbendus in ouo, 
<seren. med. 1.922> Horridus attactu, sed gustu commodus apto. 
<seren. med. 1.923> At qui continuis non cessat adire diebus, 
<seren. med. 1.924> Sed tantum certas morbus discriminat horas, 
<seren. med. 1.925> Triticeum metuit granum, si credere dignum est, 
<seren. med. 1.926> Quod latitans fracto fuerit sub pane repertum. 
<seren. med. 1.927> Nec non ossa iuuant saeptis inuenta domorum: 
<seren. med. 1.928> Conuenit haec tereti pendentia subdere collo. 
<seren. med. 1.929> Multaque praeterea uerborum monstra silebo: 
<seren. med. 1.930> Nam febrem uario depelli carmine posse 
<seren. med. 1.931> Vana superstitio credit tremulaeque parentes. 
<seren. med. 1.932> Mortiferum magis est quod Graecis hemitritaeos 
<seren. med. 1.933> Vulgatur uerbis; hoc nostra dicere lingua 
<seren. med. 1.934> Non potuere illi, puto, nec uoluere(==VOLUERE) parentes. 
<seren. med. 1.935> Inscribes chartae quod dicitur abracadabra 
<seren. med. 1.936> Saepius et subter repetes, sed detrahe summam 
<seren. med. 1.937> Et magis atque magis desint elementa figuris 
<seren. med. 1.938> Singula, quae semper rapies, et cetera *figes, 
<seren. med. 1.939> Donec in angustum redigatur littera conum: 
<seren. med. 1.940> His lino nexis collum redimire memento. 
<seren. med. 1.941> Nonnulli memorant adipem prodesse leonis. 
<seren. med. 1.942> Coralium uero si *cocco nectere* uelis 
<seren. med. 1.943> Nec dubites illi ueros miscere smaragdos, 
<seren. med. 1.944> Absit baca teres niueo pretiosa colore: 
<seren. med. 1.945> Talia languentis conducent uincula collo 
<seren. med. 1.946> Letalesque abiget miranda potentia morbos. 
<seren. med. 1.947> Infandum dictu cunctis procul absit amicis, 
<seren. med. 1.948> Sed fortuna potens omen conuertat in hostes. 
<seren. med. 1.949> Vis indigna nouo si sparserit ossa fragore, 
<seren. med. 1.950> Conueniet cerebrum blandi canis addere fractis, 
<seren. med. 1.951> Lintea deinde superque indutas nectere lanas, 
<seren. med. 1.952> Saepius et sucos conspargere pinguis oliui: 
<seren. med. 1.953> Bis septem credunt coalescere cuncta diebus. 
<seren. med. 1.954> Aut ueteri Baccho caprae fimus inde petulcae: 
<seren. med. 1.955> Hoc reserat clausum, trahit haerens, sanat apertum. 
<seren. med. 1.956> Si uero caput infestus colliserit ictus, 
<seren. med. 1.957> Ex oleo necti uestis debebit Arachnes: 
<seren. med. 1.958> Nesciet haec illic nisi cum sanarit abire. 
<seren. med. 1.959> Quod si luxa suo decedent membra tenore, 
<seren. med. 1.960> Vrere femineos crines ac iungere seuum 
<seren. med. 1.961> Congruet ac tali medicamine mota ligare. 
<seren. med. 1.962> Aut maluam ex pingui tritam apposuisse iuuabit. 
<seren. med. 1.963> At si conclusum seruabit tibia uulnus, 
<seren. med. 1.964> Stercus ouis placidae iunges adipesque uetustos, 
<seren. med. 1.965> Pandere quae poterunt ulcus patuloque mederi. 
<seren. med. 1.966> Haud quisquam credet disiectos uulnere neruos 
<seren. med. 1.967> Ad solitum rursum reuocari posse uigorem; 
<seren. med. 1.968> Sed prodest terrae lumbricos indere tritos, 
<seren. med. 1.969> Quis uetus et rancens sociari axungia debet. 
<seren. med. 1.970> Si uero occultus neruos dolor urit inertes, 
<seren. med. 1.971> Vulturis excisos adipes rutamque remittes 
<seren. med. 1.972> Aut ceram et tali recreabis languida fotu. 
<seren. med. 1.973> Conuenit et calidis pelagi perfundier undis. 
<seren. med. 1.974> Carica uel betis lento cum melle iugetur 
<seren. med. 1.975> Aut Baccho madefacta Ceres cum fronde cupressi, 
<seren. med. 1.976> Quo poteris fotu recreare rigentia membra. 
<seren. med. 1.977> Sin autem subito replicantur corpora morbo, 
<seren. med. 1.978> Contractos reuocat neruos caro sumpta columbae. 
<seren. med. 1.979> Non solum miseros taeterrima febris adurit, 
<seren. med. 1.980> Sed super optato pergit uiduare sopore, 
<seren. med. 1.981> Ne prosint placidi caelestia munera somni. 
<seren. med. 1.982> Charta igitur, uariis pinxit quam littera uerbis, 
<seren. med. 1.983> Vritur, inde cinis calido potatur in amni. 
<seren. med. 1.984> Proderit et magnum capiti suspendere *puleium.
<seren. med. 1.985> Prodest et mixtam lymphis potare cupressum. 
<seren. med. 1.986> Palladiis itidem sucis, quos flore rosarum 
<seren. med. 1.987> Condieris, iunges madidum tritumque papauer: 
<seren. med. 1.988> Quo lita frons facilem praebebit nocte quietem. 
<seren. med. 1.989> Nec non mandragorae gustu sopor additur altus. 
<seren. med. 1.990> Dilue praeterea glomeramina, quae gerit intus 
<seren. med. 1.991> Clausa aries inter geminae coxendicis umbras: 
<seren. med. 1.992> Inde soporati ducentur gutture potus. 
<seren. med. 1.993> Diximus hanc sortem miseris mortalibus esse, 
<seren. med. 1.994> Vt saepe inter se mala sint contraria morbi. 
<seren. med. 1.995> Denique nonnumquam somno sic membra grauantur, 
<seren. med. 1.996> Vt coniugatur leto sopor altus acerbo. 
<seren. med. 1.997> Ergo leui flamma torrentur cornua caprae, 
<seren. med. 1.998> Quo nidore grauem dispellunt lumina somnum. 
<seren. med. 1.999> Aut Veneris labrum quae dicitur herba bibetur, 
<seren. med. 1.1000> Quae teritur prius et uino confusa liquescit. 
<seren. med. 1.1001> Conueniunt acidis euphorbia mixta fluentis, 
<seren. med. 1.1002> Gramina uel rutae, gemina si nare trahantur. 
<seren. med. 1.1003> Quidam dira iubent; septeno cimice trito 
<seren. med. 1.1004> Vt uitientur aquae cyathusque bibatur earum: 
<seren. med. 1.1005> Haec potiora putant quam dulci morte perire. 
<seren. med. 1.1006> Est subiti species morbi, cui nomen ab illo 
<seren. med. 1.1007> Haesit, quod fieri prohibet suffragia iusta. 
<seren. med. 1.1008> Saepe etenim membris atro languore caducis 
<seren. med. 1.1009> Concilium populi labes horrenda diremit. 
<seren. med. 1.1010> Ipse deus memorat dubiae per tempora lunae 
<seren. med. 1.1011> Conceptum, talis quem saepe ruina profundit. 
<seren. med. 1.1012> Prodest cum ueteri Baccho fel uulturis atri, 
<seren. med. 1.1013> Sed coclear plenum gustatu sufficit uno 
<seren. med. 1.1014> Seu cruor ex Progne mixtus cum polline turis; 
<seren. med. 1.1015> Aut apium elixum aut conditum melle fel agni; 
<seren. med. 1.1016> Marrubiumue pari confusum pondere mellis, 
<seren. med. 1.1017> Cuius terna dabis gustu coclearia in uno. 
<seren. med. 1.1018> Aptus mustelae cinis est et hirundinis una. 
<seren. med. 1.1019> Praeterea pluuias, hominis quas calua supino 
<seren. med. 1.1020> Excepit proiecta sinu, consumere prodest. 
<seren. med. 1.1021> Aut lapis ex nido, uaga quem congessit hirundo, 
<seren. med. 1.1022> Vellitur, et nexu fouet attollitque iacentem. 
<seren. med. 1.1023> Pellitur, ut fama est, gustu quoque languor anethi. 
<seren. med. 1.1024> Regius est uero sublimi nomine morbus 
<seren. med. 1.1025> Molliter hic quoniam celsa curatur in aula. 
<seren. med. 1.1026> Huic rubia ex mulsa fertur conducere lympha. 
<seren. med. 1.1027> Alia trita dabis uino madefacta calenti. 
<seren. med. 1.1028> Vellera cum uino suffiri sulphure prodest. 
<seren. med. 1.1029> Nudum hominem primum mundi natura profudit; 
<seren. med. 1.1030> Insuper excruciat, niueis cum dentibus armat. 
<seren. med. 1.1031> Collo igitur molli dentes nectentur equini, 
<seren. med. 1.1032> Qui primi fuerint pullo crescente caduci. 
<seren. med. 1.1033> Aut teneris cerebrum gingiuis inline porci 
<seren. med. 1.1034> Aut leporis niueumque hirtarum lacte caprarum. 
<seren. med. 1.1035> Praeterea si forte premit strix atra puellos 
<seren. med. 1.1036> Virosa immulgens exertis ubera labris, 
<seren. med. 1.1037> Alia praecipit(==PRA.ECI+PIT) Titini sententia necti, 
<seren. med. 1.1038> Qui ueteri claras expressit more togatas. 
<seren. med. 1.1039> Sunt diuersa quidem mala frigoris atque caloris, 
<seren. med. 1.1040> Sed tamen amborum simili nocet ulcere uirus: 
<seren. med. 1.1041> Illa quoque usta putes quae sunt niue laesa rigente. 
<seren. med. 1.1042> Conuersa in cinerem platani pila curat utrumque. 
<seren. med. 1.1043> At uero ambustam flammis, qui candidus oui 
<seren. med. 1.1044> Sucus inest, penna inductus sanare ualebit. 
<seren. med. 1.1045> Aut tu sucosae cinerem perducito lanae; 
<seren. med. 1.1046> Aut uiuam ex oleo ueteri componito calcem; 
<seren. med. 1.1047> Hordea uel franges atque oui candida iunges, 
<seren. med. 1.1048> Adsit adeps porcae: mira est haec forma medelae. 
<seren. med. 1.1049> Vtere praeterea, pariter seuumque capellae 
<seren. med. 1.1050> Iunge, chelidoniis ac sic line uulnera sucis. 
<seren. med. 1.1051> Quodque rigens ussit glacies, axungia simplex 
<seren. med. 1.1052> Mulcet et ex facili grata est medicamine cura. 
<seren. med. 1.1053> Vt tutus fias infestae fraude nouercae 
<seren. med. 1.1054> Vel quicunque tuo carpetur liuidus auctu, 
<seren. med. 1.1055> Non expectatis eat obuia cura uenenis. 
<seren. med. 1.1056> Ante cibos igitur iuglandis fetus edatur. 
<seren. med. 1.1057> Produnt electri uariantia pocula uirus. 
<seren. med. 1.1058> Praeterea coctae querno cum cortice lymphae 
<seren. med. 1.1059> Conueniunt potu demersaue ficus oliuo. 
<seren. med. 1.1060> Saepe etiam raphanum praedixit numen edendum. 
<seren. med. 1.1061> Antidotos uero multis Mithridatia fertur 
<seren. med. 1.1062> Consociata modis; sed Magnus scrinia regis 
<seren. med. 1.1063> Cum raperet uictor, uilem deprendit in illis 
<seren. med. 1.1064> Synthesin et uulgata satis medicamina risit. 
<seren. med. 1.1065> Bis denum rutae folium, salis et breue granum 
<seren. med. 1.1066> Iuglandesque duas, tereti tot corpore ficus: 
<seren. med. 1.1067> Haec oriente die parco conspersa Lyaeo 
<seren. med. 1.1068> Sumebat, metuens dederat quae pocula matri. 
<seren. med. 1.1069> Si nequit infandum praeuertere cautio uirus, 
<seren. med. 1.1070> Proximus ille gradus data pocula pellere cura. 
<seren. med. 1.1071> Lacte asinae placidaeque bouis prodesse loquuntur. 
<seren. med. 1.1072> Vettonicam ex parco sumunt plerique Lyaeo. 
<seren. med. 1.1073> Quod si hederae sucum, quae truncos implicat altos, 
<seren. med. 1.1074> Instilles pateris, poterunt haud ulla nocere 
<seren. med. 1.1075> Pocula, quae quisquam saeuis uitiauerit herbis. 
<seren. med. 1.1076> Si quis hyoscyamum gustarit, lacte capellae 
<seren. med. 1.1077> Exhausto subitos potuit mulcere furores. 
<seren. med. 1.1078> Vulnera tabescunt spatio uitiata uetusto, 
<seren. med. 1.1079> Curaque nil prodest nec ducitur ulla cicatrix. 
<seren. med. 1.1080> Sed tamen herbarum tam mira potentia pollet, 
<seren. med. 1.1081> Vlceris annosi sinus ut coalescere possit, 
<seren. med. 1.1082> Marrubium si tute coquas illoque liquore 
<seren. med. 1.1083> Vulnus atrox foueas, cineres uel harundinis altae 
<seren. med. 1.1084> Inducas leporisue aspersa coagula uino 
<seren. med. 1.1085> Aut hederam Baccho decoctam aut semen anethi 
<seren. med. 1.1086> Aut cineres alni tardo cum melle ligentur. 
<seren. med. 1.1087> Lumbrici terrae poterunt conducere uulnus 
<seren. med. 1.1088> Aut facilis lapathi coma latior ulcera purgat, 
<seren. med. 1.1089> Cum miscetur adeps, sed non ullo sale tactus. 
<seren. med. 1.1090> Pinea praeterea uiuo cum sulphure cortex 
<seren. med. 1.1091> Et pice cum spissa iam perdita membra reponit. 
<seren. med. 1.1092> Interdum exsistit turpi uerruca papilla: 
<seren. med. 1.1093> Hinc quondam Fabio uerum cognomen adhaesit, 
<seren. med. 1.1094> Qui solus patriae "cunctando restituit rem". 
<seren. med. 1.1095> Id poterit uitium sanguis curare lacertae, 
<seren. med. 1.1096> Aut urina canis cum terra inducta madenti, 
<seren. med. 1.1097> Aut herbae sucus quae lactea nomine fertur. 
<seren. med. 1.1098> Est tithymallus item tali satis apta medelae. 
<seren. med. 1.1099> Si rupta immensos fundit uerruca cruores, 
<seren. med. 1.1100> Purpureo triti cineres de uellere prosunt, 
<seren. med. 1.1101> Quod fuerit uero conchyli sanguine tinctum. 
<seren. med. 1.1102> Excruciant turpes anum si forte papillae, 
<seren. med. 1.1103> Agrestis prodest radix superaddita porri, 
<seren. med. 1.1104> Ne uiolet sanum, iuglandis fragmine clausa. 
<seren. med. 1.1105> Sal niueum sumes, Beticum quod nomine dicunt, 
<seren. med. 1.1106> Dulcia cumque nigra iunges fuligine mella 
<seren. med. 1.1107> Apponesque super: pellit medicina dolorem. 
