<verg. georg. 1.1> Quid faciat laetas segetes, quo sidere terram 
<verg. georg. 1.2> Vertere, Maecenas, ulmisque adiungere uitis 
<verg. georg. 1.3> Conueniat, quae cura boum, qui cultus habendo 
<verg. georg. 1.4> Sit pecori, apibus quanta experientia parcis, 
<verg. georg. 1.5> Hinc canere incipiam. uos, o clarissima mundi 
<verg. georg. 1.6> Lumina, labentem caelo quae ducitis annum, 
<verg. georg. 1.7> Liber et alma Ceres, uestro si munere tellus 
<verg. georg. 1.8> Chaoniam pingui glandem mutauit arista, 
<verg. georg. 1.9> Poculaque inuentis Acheloia miscuit uuis, 
<verg. georg. 1.10> Et uos, agrestum praesentia numina, Fauni, 
<verg. georg. 1.11>(Ferte simul Faunique pedem Dryadesque puellae) 
<verg. georg. 1.12> Munera uestra cano(==CA-NO+). tuque o, cui prima frementem 
<verg. georg. 1.13> Fudit equom magno tellus percussa tridenti, 
<verg. georg. 1.14> Neptune; et cultor nemorum, cui pinguia Ceae 
<verg. georg. 1.15> Ter centum niuei tondent dumeta iuuenci; 
<verg. georg. 1.16> Ipse nemus linquens patrium saltusque Lycaei 
<verg. georg. 1.17> Pan, ouium custos, tua si tibi Maenala curae, 
<verg. georg. 1.18> Adsis, o Tegeaee, fauens, oleaeque Minerua 
<verg. georg. 1.19> Inuentrix, uncique puer monstrator aratri, 
<verg. georg. 1.20> Et teneram ab radice ferens, Siluane, cupressum; 
<verg. georg. 1.21> Dique deaeque omnes, studium quibus arua tueri, 
<verg. georg. 1.22> Quique nouas alitis non ullo semine fruges, 
<verg. georg. 1.23> Quique satis largum caelo demittitis imbrem; 
<verg. georg. 1.24> Tuque adeo, quem mox quae sint habitura deorum 
<verg. georg. 1.25> Concilia incertum est, urbisne inuisere, Caesar. 
<verg. georg. 1.26> Terrarumque uelis curam, et te maxumus orbis 
<verg. georg. 1.27> Auctorem frugum tempestatumque potentem 
<verg. georg. 1.28> Accipiat cingens materna tempora myrto, 
<verg. georg. 1.29> An deus immensi uenias maris ac tua nautae 
<verg. georg. 1.30> Numina sola colant, tibi seruiat ultima Thule, 
<verg. georg. 1.31> Teque sibi generum Tethys emat omnibus undis, 
<verg. georg. 1.32> Anne nouum tardis sidus te mensibus addas, 
<verg. georg. 1.33> Qua locus Erigonen inter Chelasque sequentis 
<verg. georg. 1.34> Panditur (ipse tibi iam bracchia contrahit ardens 
<verg. georg. 1.35> Scorpios et caeli iusta plus parte reliquit) 
<verg. georg. 1.36> Quidquid eris (nam te nec sperant Tartara regem, 
<verg. georg. 1.37> Nec tibi regnandi ueniat tam dira cupido, 
<verg. georg. 1.38> Quamuis Elysios miretur Graecia campos, 
<verg. georg. 1.39> Nec repetita sequi curet Proserpina matrem) 
<verg. georg. 1.40> Da facilem cursum, atque audacibus adnue coeptis, 
<verg. georg. 1.41> Ignarosque uiae mecum miseratus agrestis 
<verg. georg. 1.42> Ingredere et uotis iam nunc adsuesce uocari. 
<verg. georg. 1.43> Vere nouo, gelidus canis cum montibus umor 
<verg. georg. 1.44> Liquitur et Zephyro putris se gleba resoluit, 
<verg. georg. 1.45> Depresso incipiat iam tum mihi taurus aratro 
<verg. georg. 1.46> Ingemere, et sulco attritus splendescere uomer. 
<verg. georg. 1.47> Illa seges demum uotis respondet auari 
<verg. georg. 1.48> Agricolae, bis quae solem, bis frigora sensit; 
<verg. georg. 1.49> Illius immensae ruperunt horrea messes. 
<verg. georg. 1.50> Ac prius ignotum ferro quam scindimus aequor, 
<verg. georg. 1.51> Ventos et uarium caeli praediscere morem 
<verg. georg. 1.52> Cura sit ac patrios cultusque habitusque locorum, 
<verg. georg. 1.53> Et quid quaeque ferat regio et quid quaeque recuset. 
<verg. georg. 1.54> Hic segetes, illic ueniunt felicius uuae, 
<verg. georg. 1.55> Arborei fetus alibi, atque iniussa uirescunt 
<verg. georg. 1.56> Gramina. nonne uides, croceos ut Tmolus odores, 
<verg. georg. 1.57> India mittit ebur, molles sua tura Sabaei, 
<verg. georg. 1.58> At Chalybes nudi ferrum, uirosaque Pontus 
<verg. georg. 1.59> Castorea, Eliadum palmas Epiros equarum? 
<verg. georg. 1.60> Continuo has leges aeternaque foedera certis 
<verg. georg. 1.61> Imposuit natura locis, quo tempore primum 
<verg. georg. 1.62> Deucalion uacuum lapides iactauit in orbem, 
<verg. georg. 1.63> Vnde homines nati, durum genus. ergo age, terrae 
<verg. georg. 1.64> Pingue solum primis extemplo a mensibus anni 
<verg. georg. 1.65> Fortes inuertant tauri, glebasque iacentis 
<verg. georg. 1.66> Puluerulenta coquat maturis solibus aestas; 
<verg. georg. 1.67> At si non fuerit tellus fecunda, sub ipsum 
<verg. georg. 1.68> Arcturum tenui sat erit suspendere sulco: 
<verg. georg. 1.69> Illic, officiant laetis ne frugibus herbae, 
<verg. georg. 1.70> Hic, sterilem exiguus ne deserat umor harenam. 
<verg. georg. 1.71> Alternis idem tonsas cessare noualis 
<verg. georg. 1.72> Et segnem patiere situ durescere campum; 
<verg. georg. 1.73> Aut ibi flaua seres mutato sidere farra, 
<verg. georg. 1.74> Vnde prius laetum siliqua quassante legumen 
<verg. georg. 1.75> Aut tenuis fetus uiciae tristisque lupini 
<verg. georg. 1.76> Sustuleris fragilis calamos siluamque sonantem. 
<verg. georg. 1.77> Vrit enim lini campum seges, urit auenae, 
<verg. georg. 1.78> Vrunt Lethaeo perfusa papauera somno: 
<verg. georg. 1.79> Sed tamen alternis facilis labor, arida tantum 
<verg. georg. 1.80> Ne saturare fimo pingui pudeat sola neue 
<verg. georg. 1.81> Effetos cinerem immundum iactare per agros. 
<verg. georg. 1.82> Sic quoque mutatis requiescunt fetibus arua, 
<verg. georg. 1.83> Nec nulla interea est inaratae gratia terrae. 
<verg. georg. 1.84> Saepe etiam sterilis incendere profuit agros 
<verg. georg. 1.85> Atque leuem stipulam crepitantibus urere flammis: 
<verg. georg. 1.86> Siue inde occultas uiris et pabula terrae 
<verg. georg. 1.87> Pinguia concipiunt, siue illis omne per ignem 
<verg. georg. 1.88> Excoquitur uitium atque exsudat inutilis umor, 
<verg. georg. 1.89> Seu pluris calor ille uias et caeca relaxat 
<verg. georg. 1.90> Spiramenta, nouas ueniat qua sucus in herbas, 
<verg. georg. 1.91> Seu durat magis et uenas astringit hiantis, 
<verg. georg. 1.92> Ne tenues pluuiae rapidiue potentia solis 
<verg. georg. 1.93> Acrior aut Boreae penetrabile frigus adurat. 
<verg. georg. 1.94> Multum adeo, rastris glebas qui frangit inertis 
<verg. georg. 1.95> Vimineasque trahit cratis, iuuat arua, neque illum 
<verg. georg. 1.96> Flaua Ceres alto nequiquam spectat Olympo; 
<verg. georg. 1.97> Et qui, proscisso quae suscitat aequore terga, 
<verg. georg. 1.98> Rursus in obliquom uerso perrumpit aratro 
<verg. georg. 1.99> Exercetque frequens tellurem atque imperat aruis. 
<verg. georg. 1.100> Vmida solstitia atque hiemes orate serenas, 
<verg. georg. 1.101> Agricolae; hiberno laetissima puluere farra, 
<verg. georg. 1.102> Laetus ager: nullo tantum se Mysia cultu 
<verg. georg. 1.103> Iactat et ipsa suas mirantur Gargara messes. 
<verg. georg. 1.104> Quid dicam iacto qui semine comminus arua 
<verg. georg. 1.105> Insequitur cumulosque ruit male pinguis harenae, 
<verg. georg. 1.106> Deinde satis fluuium inducit riuosque sequentis, 
<verg. georg. 1.107> Et, cum exustus ager morientibus aestuat herbis, 
<verg. georg. 1.108> Ecce supercilio cliuosi tramitis undam 
<verg. georg. 1.109> Elicit? illa cadens raucum per leuia murmur 
<verg. georg. 1.110> Saxa ciet, scatebrisque arentia temperat arua. 
<verg. georg. 1.111> Quid qui, ne grauidis procumbat culmus aristis, 
<verg. georg. 1.112> Luxuriem segetum tenera depascit in herba, 
<verg. georg. 1.113> Cum primum sulcos aequant sata, quique paludis 
<verg. georg. 1.114> Collectum umorem bibula deducit harena? 
<verg. georg. 1.115> Praesertim incertis si mensibus amnis abundans 
<verg. georg. 1.116> Exit et obducto late tenet omnia limo, 
<verg. georg. 1.117> Vnde cauae tepido sudant umore lacunae. 
<verg. georg. 1.118> Nec tamen, haec cum sint hominumque boumque labores 
<verg. georg. 1.119> Versando terram experti, nihil improbus anser 
<verg. georg. 1.120> Strymoniaeque grues et amaris intiba fibris 
<verg. georg. 1.121> Officiunt aut umbra nocet. pater ipse colendi 
<verg. georg. 1.122> Haut facilem esse uiam uoluit(==VOLUIT) primusque per artem 
<verg. georg. 1.123> Mouit agros curis acuens mortalia corda, 
<verg. georg. 1.124> Nec torpere graui passus sua regna ueterno. 
<verg. georg. 1.125> Ante Iouem nulli subigebant arua coloni; 
<verg. georg. 1.126> Ne signare quidem aut partiri limite campum 
<verg. georg. 1.127> Fas erat: in medium quaerebant, ipsaque tellus 
<verg. georg. 1.128> Omnia liberius nullo poscente ferebat. 
<verg. georg. 1.129> Ille malum uirus serpentibus addidit atris, 
<verg. georg. 1.130> Praedarique lupos iussit pontumque moueri, 
<verg. georg. 1.131> Mellaque decussit foliis ignemque remouit, 
<verg. georg. 1.132> Et passim riuis currentia uina repressit, 
<verg. georg. 1.133> Vt uarias usus meditando extunderet artis 
<verg. georg. 1.134> Paulatim, et sulcis frumenti quaereret herbam, 
<verg. georg. 1.135> Vt silicis uenis abstrusum excuderet ignem. 
<verg. georg. 1.136> Tunc alnos primum fluuii sensere cauatas; 
<verg. georg. 1.137> Nauita tum stellis numeros et nomina fecit 
<verg. georg. 1.138> Pleiadas, Hyadas, claramque Lycaonis Arcton; 
<verg. georg. 1.139> Tum laqueis captare feras et fallere uisco 
<verg. georg. 1.140> Inuentum et magnos canibus circumdare saltus; 
<verg. georg. 1.141> Atque alius latum funda iam uerberat amnem 
<verg. georg. 1.142> Alta petens, pelagoque alius trahit umida lina; 
<verg. georg. 1.143> Tum ferri rigor atque argutae lammina serrae 
<verg. georg. 1.144>(Nam primi cuneis scindebant fissile lignum), 
<verg. georg. 1.145> Tum uariae uenere artes. labor omnia uicit 
<verg. georg. 1.146> Improbus et duris urgens in rebus egestas. 
<verg. georg. 1.147> Prima Ceres ferro mortalis uertere terram 
<verg. georg. 1.148> Instituit, cum iam glandes atque arbuta sacrae 
<verg. georg. 1.149> Deficerent siluae et uictum Dodona negaret. 
<verg. georg. 1.150> Mox et frumentis labor additus, ut mala culmos 
<verg. georg. 1.151> Esset robigo segnisque horreret in aruis 
<verg. georg. 1.152> Carduus; intereunt segetes, subit aspera silua, 
<verg. georg. 1.153> Lappaeque tribolique, interque nitentia culta 
<verg. georg. 1.154> Infelix lolium et steriles dominantur auenae. 
<verg. georg. 1.155> Quod nisi et adsiduis herbam insectabere rastris 
<verg. georg. 1.156> Et sonitu terrebis aues et ruris opaci 
<verg. georg. 1.157> Falce premes umbram uotisque uocaueris imbrem, 
<verg. georg. 1.158> Heu magnum alterius frustra spectabis aceruom, 
<verg. georg. 1.159> Concussaque famem in siluis solabere quercu. 
<verg. georg. 1.160> Dicendum et quae sint duris agrestibus arma, 
<verg. georg. 1.161> Quis sine nec potuere seri nec surgere messis: 
<verg. georg. 1.162> Vomis et inflexi primum graue robur aratri, 
<verg. georg. 1.163> Tardaque Eleusinae matris uoluentia plaustra, 
<verg. georg. 1.164> Tribulaque traheaeque et iniquo pondere rastri; 
<verg. georg. 1.165> Virgea praeterea Celei uilisque supellex, 
<verg. georg. 1.166> Arbuteae crates et mystica uannus Iacchi. 
<verg. georg. 1.167> Omnia quae multo ante memor prouisa repones, 
<verg. georg. 1.168> Si te digna manet diuini gloria ruris. 
<verg. georg. 1.169> Continuo in siluis magna ui flexa domatur 
<verg. georg. 1.170> In burim et curui formam accipit ulmus aratri. 
<verg. georg. 1.171> Huic a stirpe pedes temo protentus in octo, 
<verg. georg. 1.172> Binae aures, duplici aptantur dentalia dorso. 
<verg. georg. 1.173> Caeditur et tilia ante iugo leuis altaque fagus 
<verg. georg. 1.174> Stiuaque, quae currus a tergo torqueat imos, 
<verg. georg. 1.175> Et suspensa focis explorat robora fumus. 
<verg. georg. 1.176> Possum multa tibi ueterum praecepta referre, 
<verg. georg. 1.177> Ni refugis tenuisque piget cognoscere curas. 
<verg. georg. 1.178> Area cum primis ingenti aequanda cylindro 
<verg. georg. 1.179> Et uertenda manu et creta solidanda tenaci, 
<verg. georg. 1.180> Ne subeant herbae neu puluere uicta fatiscat, 
<verg. georg. 1.181> Tum uariae illudant pestes: saepe exiguus mus 
<verg. georg. 1.182> Sub terris posuitque domos atque horrea fecit, 
<verg. georg. 1.183> Aut oculis capti fodere cubilia talpae, 
<verg. georg. 1.184> Inuentusque cauis bufo et quae plurima terrae 
<verg. georg. 1.185> Monstra ferunt, populatque ingentem farris aceruom 
<verg. georg. 1.186> Curculio atque inopi metuens formica senectae. 
<verg. georg. 1.187> Contemplator item, cum se nux plurima siluis 
<verg. georg. 1.188> Induet in florem et ramos curuabit olentis: 
<verg. georg. 1.189> Si superant fetus, pariter frumenta sequentur, 
<verg. georg. 1.190> Magnaque cum magno ueniet tritura calore; 
<verg. georg. 1.191> At si luxuria foliorum exuberat umbra, 
<verg. georg. 1.192> Nequiquam pinguis palea teret area culmos. 
<verg. georg. 1.193> Semina uidi equidem multos medicare serentis 
<verg. georg. 1.194> Et nitro prius et nigra perfundere amurca, 
<verg. georg. 1.195> Grandior ut fetus siliquis fallacibus esset, 
<verg. georg. 1.196> Et quamuis igni exiguo properata maderent. 
<verg. georg. 1.197> Vidi lecta diu et multo spectata labore 
<verg. georg. 1.198> Degenerare tamen, ni uis humana quotannis 
<verg. georg. 1.199> Maxima quaeque manu legeret. sic omnia fatis 
<verg. georg. 1.200> In peius ruere ac retro sublapsa referri, 
<verg. georg. 1.201> Non aliter quam qui aduerso uix flumine lembum 
<verg. georg. 1.202> Remigiis subigit, si bracchia forte remisit, 
<verg. georg. 1.203> Atque illum in praeceps prono rapit alueus amni. 
<verg. georg. 1.204> Praeterea tam sunt Arcturi sidera nobis 
<verg. georg. 1.205> Haedorumque dies seruandi et lucidus Anguis, 
<verg. georg. 1.206> Quam quibus in patriam uentosa per aequora uectis 
<verg. georg. 1.207> Pontus et ostriferi fauces temptantur Abydi. 
<verg. georg. 1.208> Libra dies somnique pares ubi fecerit horas 
<verg. georg. 1.209> Et medium luci atque umbris iam diuidit orbem, 
<verg. georg. 1.210> Exercete, uiri, tauros, serite hordea campis, 
<verg. georg. 1.211> Vsque sub extremum brumae intractabilis imbrem; 
<verg. georg. 1.212> Nec non et lini segetem et Cereale papauer 
<verg. georg. 1.213> Tempus humo tegere et iamdudum incumbere aratris, 
<verg. georg. 1.214> Dum sicca tellure licet, dum nubila pendent. 
<verg. georg. 1.215> Vere fabis satio; tum te quoque, medica, putris 
<verg. georg. 1.216> Accipiunt sulci et milio uenit annua cura, 
<verg. georg. 1.217> Candidus auratis aperit cum cornibus annum 
<verg. georg. 1.218> Taurus et auerso cedens Canis occidit astro. 
<verg. georg. 1.219> At si triticeam in messem robustaque farra 
<verg. georg. 1.220> Exercebis humum solisque instabis aristis, 
<verg. georg. 1.221> Ante tibi Eoae(==E+O+A.E_) Atlantides abscondantur 
<verg. georg. 1.222> Gnosiaque ardentis decedat stella Coronae, 
<verg. georg. 1.223> Debita quam sulcis committas semina quamque 
<verg. georg. 1.224> Inuitae properes anni spem credere terrae. 
<verg. georg. 1.225> Multi ante occasum Maiae coepere; sed illos 
<verg. georg. 1.226> Exspectata seges uanis elusit auenis. 
<verg. georg. 1.227> Si uero uiciamque seres uilemque phaselum, 
<verg. georg. 1.228> Nec Pelusiacae curam aspernabere lentis, 
<verg. georg. 1.229> Haut obscura cadens mittet tibi signa Bootes: 
<verg. georg. 1.230> Incipe et ad medias sementem extende pruinas. 
<verg. georg. 1.231> Idcirco certis dimensum partibus orbem 
<verg. georg. 1.232> Per duodena regit mundi sol aureus astra. 
<verg. georg. 1.233> Quinque tenent caelum zonae: quarum una corusco 
<verg. georg. 1.234> Semper sole rubens et torrida semper ab igni; 
<verg. georg. 1.235> Quam circum extremae dextra laeuaque trahuntur 
<verg. georg. 1.236> Caeruleae, glacie concretae atque imbribus atris; 
<verg. georg. 1.237> Has inter mediamque duae mortalibus aegris 
<verg. georg. 1.238> Munere concessae diuom, et uia secta per ambas, 
<verg. georg. 1.239> Obliquus qua se signorum uerteret ordo. 
<verg. georg. 1.240> Mundus, ut ad Scythiam Riphaeasque arduus arces 
<verg. georg. 1.241> Consurgit, premitur Libyae deuexus in Austros. 
<verg. georg. 1.242> Hic uertex nobis semper sublimis; at illum 
<verg. georg. 1.243> Sub pedibus Styx atra uidet Manesque profundi. 
<verg. georg. 1.244> Maxumus hic flexu sinuoso elabitur Anguis 
<verg. georg. 1.245> Circum perque duas in morem fluminis Arctos, 
<verg. georg. 1.246> Arctos Oceani metuentis aequore tingui. 
<verg. georg. 1.247> Illic, ut perhibent, aut intempesta silet nox, 
<verg. georg. 1.248> Semper et obtenta densentur nocte tenebrae; 
<verg. georg. 1.249> Aut redit a nobis Aurora diemque reducit, 
<verg. georg. 1.250> Nosque ubi primus equis Oriens afflauit anhelis 
<verg. georg. 1.251> Illic sera rubens accendit lumina Vesper. 
<verg. georg. 1.252> Hinc tempestates dubio praediscere caelo 
<verg. georg. 1.253> Possumus, hinc messisque diem tempusque serendi, 
<verg. georg. 1.254> Et quando infidum remis impellere marmor 
<verg. georg. 1.255> Conueniat, quando armatas deducere classis, 
<verg. georg. 1.256> Aut tempestiuam siluis euertere pinum. 
<verg. georg. 1.257> Nec frustra signorum obitus speculamur et ortus, 
<verg. georg. 1.258> Temporibusque parem diuersis quattuor annum. 
<verg. georg. 1.259> Frigidus agricolam si quando continet imber, 
<verg. georg. 1.260> Multa, forent quae mox caelo properanda sereno, 
<verg. georg. 1.261> Maturare datur: durum procudit arator 
<verg. georg. 1.262> Vomeris obtunsi dentem, cauat arbore lyntres
<verg. georg. 1.263> Aut pecori signum aut numeros impressit aceruis. 
<verg. georg. 1.264> Exacuunt alii uallos furcasque bicornis, 
<verg. georg. 1.265> Atque Amerina parant lentae retinacula uiti. 
<verg. georg. 1.266> Nunc facilis rubea texatur fiscina uirga, 
<verg. georg. 1.267> Nunc torrete igni fruges, nunc frangite saxo. 
<verg. georg. 1.268> Quippe etiam festis quaedam exercere diebus 
<verg. georg. 1.269> Fas et iura sinunt: riuos deducere nulla 
<verg. georg. 1.270> Religio uetuit, segeti praetendere saepem, 
<verg. georg. 1.271> Insidias auibus moliri, incendere uepres, 
<verg. georg. 1.272> Balantumque gregem fluuio mersare salubri. 
<verg. georg. 1.273> Saepe oleo tardi costas agitator aselli 
<verg. georg. 1.274> Vilibus aut onerat pomis, lapidemque reuertens 
<verg. georg. 1.275> Incussum aut atrae massam picis urbe reportat. 
<verg. georg. 1.276> Ipsa dies alios alio dedit ordine Luna 
<verg. georg. 1.277> Felicis operum. quintam fuge: pallidus Orcus 
<verg. georg. 1.278> Eumenidesque satae; tum partu Terra nefando 
<verg. georg. 1.279> Coeumque Iapetumque creat saeuomque Typhoea(==TYPHO_E.A) 
<verg. georg. 1.280> Et coniuratos caelum rescindere fratres. 
<verg. georg. 1.281> Ter sunt conati imponere Pelio Ossam 
<verg. georg. 1.282> Scilicet, atque Ossae frondosum inuoluere Olympum; 
<verg. georg. 1.283> Ter pater exstructos disiecit fulmine montis. 
<verg. georg. 1.284> Septuma post decimam felix et ponere uitem 
<verg. georg. 1.285> Et prensos domitare boues et licia telae 
<verg. georg. 1.286> Addere. nona fugae melior, contraria furtis. 
<verg. georg. 1.287> Multa adeo gelida melius se nocte dedere, 
<verg. georg. 1.288> Aut cum sole nouo terras irrorat Eous. 
<verg. georg. 1.289> Nocte leues melius stipulae, nocte arida prata 
<verg. georg. 1.290> Tondentur; noctis lentus non deficit umor. 
<verg. georg. 1.291> Et quidam seros hiberni ad luminis ignes 
<verg. georg. 1.292> Peruigilat ferroque faces inspicat acuto. 
<verg. georg. 1.293> Interea longum cantu solata laborem 
<verg. georg. 1.294> Arguto coniunx percurrit pectine telas, 
<verg. georg. 1.295> Aut dulcis musti Vulcano decoquit umorem 
<verg. georg. 1.296> Et foliis undam trepidi despumat aheni. 
<verg. georg. 1.297> At rubicunda Ceres medio succiditur aestu, 
<verg. georg. 1.298> Et medio tostas aestu terit area fruges. 
<verg. georg. 1.299> Nudus ara, sere nudus. hiemps ignaua colono: 
<verg. georg. 1.300> Frigoribus parto agricolae plerumque fruuntur 
<verg. georg. 1.301> Mutuaque inter se laeti conuiuia curant. 
<verg. georg. 1.302> Inuitat genialis hiemps curasque resoluit, 
<verg. georg. 1.303> Ceu pressae cum iam portum tetigere carinae, 
<verg. georg. 1.304> Puppibus et laeti nautae imposuere coronas. 
<verg. georg. 1.305> Sed tamen et quernas glandes tum stringere tempus 
<verg. georg. 1.306> Et lauri bacas oleamque cruentaque myrta, 
<verg. georg. 1.307> Tum gruibus pedicas et retia ponere ceruis 
<verg. georg. 1.308> Auritosque sequi lepores, tum figere dammas 
<verg. georg. 1.309> Stuppea torquentem Balearis uerbera fundae, 
<verg. georg. 1.310> Cum nix alta iacet, glaciem cum flumina trudunt. 
<verg. georg. 1.311> Quid tempestates autumni et sidera dicam, 
<verg. georg. 1.312> Atque, ubi iam breuiorque dies et mollior aestas, 
<verg. georg. 1.313> Quae uigilanda uiris? uel cum ruit imbriferum uer, 
<verg. georg. 1.314> Spicea iam campis cum messis inhorruit et cum 
<verg. georg. 1.315> Frumenta in uiridi stipula lactentia turgent? 
<verg. georg. 1.316> Saepe ego, cum flauis messorem induceret aruis 
<verg. georg. 1.317> Agricola et fragili iam stringeret hordea culmo, 
<verg. georg. 1.318> Omnia uentorum concurrere proelia uidi, 
<verg. georg. 1.319> Quae grauidam late segetem ab radicibus imis 
<verg. georg. 1.320> Sublimem expulsam eruerent; ita turbine nigro 
<verg. georg. 1.321> Ferret hiemps culmumque leuem stipulasque uolantes. 
<verg. georg. 1.322> Saepe etiam immensum caelo uenit agmen aquarum 
<verg. georg. 1.323> Et foedam glomerant tempestatem imbribus atris 
<verg. georg. 1.324> Collectae ex alto nubes; ruit arduus aether, 
<verg. georg. 1.325> Et pluuia ingenti sata laeta boumque labores 
<verg. georg. 1.326> Diluit; implentur fossae et caua flumina crescunt 
<verg. georg. 1.327> Cum sonitu feruetque fretis spirantibus aequor. 
<verg. georg. 1.328> Ipse pater media nimborum in nocte corusca 
<verg. georg. 1.329> Fulmina molitur dextra: quo maxima motu 
<verg. georg. 1.330> Terra tremit; fugere ferae et mortalia corda 
<verg. georg. 1.331> Per gentis humilis strauit pauor: ille flagranti 
<verg. georg. 1.332> Aut Atho aut Rhodopen aut alta Ceraunia telo 
<verg. georg. 1.333> Deicit; ingeminant Austri et densissimus imber: 
<verg. georg. 1.334> Nunc nemora ingenti uento, nunc litora plangunt. 
<verg. georg. 1.335> Hoc metuens caeli menses et sidera serua, 
<verg. georg. 1.336> Frigida Saturni sese quo stella receptet, 
<verg. georg. 1.337> Quos ignis caelo Cyllenius erret in orbis. 
<verg. georg. 1.338> In primis uenerare deos, atque annua magnae 
<verg. georg. 1.339> Sacra refer Cereri laetis operatus in herbis 
<verg. georg. 1.340> Extremae sub casum hiemis, iam uere sereno. 
<verg. georg. 1.341> Tum pingues agni et tum mollissima uina, 
<verg. georg. 1.342> Tum somni dulces densaeque in montibus umbrae. 
<verg. georg. 1.343> Cuncta tibi Cererem pubes agrestis adoret: 
<verg. georg. 1.344> Cui tu lacte fauos et miti dilue Baccho, 
<verg. georg. 1.345> Terque nouas circum felix eat hostia fruges, 
<verg. georg. 1.346> Omnis quam chorus et socii comitentur ouantes, 
<verg. georg. 1.347> Et Cererem clamore uocent in tecta; neque ante 
<verg. georg. 1.348> Falcem maturis quisquam supponat aristis 
<verg. georg. 1.349> Quam Cereri torta redimitus tempora quercu 
<verg. georg. 1.350> Det motus incompositos et carmina dicat. 
<verg. georg. 1.351> Atque haec ut certis possemus discere signis, 
<verg. georg. 1.352> Aestusque pluuiasque et agentis frigora uentos, 
<verg. georg. 1.353> Ipse pater statuit quid menstrua luna moneret, 
<verg. georg. 1.354> Quo signo caderent Austri, quid saepe uidentes 
<verg. georg. 1.355> Agricolae propius stabulis armenta tenerent. 
<verg. georg. 1.356> Continuo uentis surgentibus aut freta ponti 
<verg. georg. 1.357> Incipiunt agitata tumescere et aridus altis 
<verg. georg. 1.358> Montibus audiri fragor, aut resonantia longe 
<verg. georg. 1.359> Litora misceri et nemorum increbrescere murmur. 
<verg. georg. 1.360> Iam sibi tum curuis male temperat unda carinis, 
<verg. georg. 1.361> Cum medio celeres reuolant ex aequore mergi 
<verg. georg. 1.362> Clamoremque ferunt ad litora, cumque marinae 
<verg. georg. 1.363> In sicco ludunt fulicae notasque paludis 
<verg. georg. 1.364> Deserit atque altam supra uolat ardea nubem. 
<verg. georg. 1.365> Saepe etiam stellas uento impendente uidebis 
<verg. georg. 1.366> Praecipites caelo labi noctisque per umbram 
<verg. georg. 1.367> Flammarum longos a tergo albescere tractus; 
<verg. georg. 1.368> Saepe leuem paleam et frondes uolitare caducas, 
<verg. georg. 1.369> Aut summa nantis in aqua colludere plumas. 
<verg. georg. 1.370> At Boreae de parte trucis cum fulminat et cum 
<verg. georg. 1.371> Eurique Zephyrique tonat domus, omnia plenis 
<verg. georg. 1.372> Rura natant fossis atque omnis nauita ponto 
<verg. georg. 1.373> Vmida uela legit. numquam imprudentibus imber 
<verg. georg. 1.374> Offuit: aut illum surgentem uallibus imis 
<verg. georg. 1.375> Aeriae fugere grues, aut bucula caelum 
<verg. georg. 1.376> Suspiciens patulis captauit naribus auras, 
<verg. georg. 1.377> Aut arguta lacus circumuolitauit hirundo 
<verg. georg. 1.378> Et ueterem in limo ranae cecinere querellam; 
<verg. georg. 1.379> Saepius et tectis penetralibus extulit oua 
<verg. georg. 1.380> Angustum formica terens iter, et bibit ingens 
<verg. georg. 1.381> Arcus, et e pastu decedens agmine magno 
<verg. georg. 1.382> Coruorum increpuit densis exercitus alis. 
<verg. georg. 1.383> Iam uariae pelagi uolucres et quae Asia circum 
<verg. georg. 1.384> Dulcibus in stagnis rimantur prata Caystri: 
<verg. georg. 1.385> Certatim largos umeris infundere rores, 
<verg. georg. 1.386> Nunc caput obiectare fretis, nunc currere in undas 
<verg. georg. 1.387> Et studio incassum uideas gestire lauandi. 
<verg. georg. 1.388> Tum cornix plena pluuiam uocat improba uoce 
<verg. georg. 1.389> Et sola in sicca secum spatiatur harena. 
<verg. georg. 1.390> Ne nocturna quidem carpentes pensa puellae 
<verg. georg. 1.391> Nesciuere hiemem, testa cum ardente uiderent 
<verg. georg. 1.392> Scintillare oleum et putris concrescere fungos. 
<verg. georg. 1.393> Nec minus ex imbri soles et aperta serena 
<verg. georg. 1.394> Prospicere et certis poteris cognoscere signis: 
<verg. georg. 1.395> Nam neque tum stellis acies obtunsa uidetur, 
<verg. georg. 1.396> Nec fratris radiis obnoxia surgere Luna, 
<verg. georg. 1.397> Tenuia nec lanae per caelum uellera ferri; 
<verg. georg. 1.398> Non tepidum ad solem pinnas in litore pandunt 
<verg. georg. 1.399> Dilectae Thetidi alcyones, non ore solutos 
<verg. georg. 1.400> Immundi meminere sues iactare maniplos. 
<verg. georg. 1.401> At nebulae magis ima petunt campoque recumbunt, 
<verg. georg. 1.402> Solis et occasum seruans de culmine summo 
<verg. georg. 1.403> Nequiquam seros exercet noctua cantus. 
<verg. georg. 1.404> Apparet liquido sublimis in aere Nisus, 
<verg. georg. 1.405> Et pro purpureo poenas dat Scylla capillo: 
<verg. georg. 1.406> Quacumque illa leuem fugiens secat aethera pinnis, 
<verg. georg. 1.407> Ecce inimicus atrox magno stridore per auras 
<verg. georg. 1.408> Insequitur Nisus; qua se fert Nisus ad auras, 
<verg. georg. 1.409> Illa leuem fugiens raptim secat aethera pinnis. 
<verg. georg. 1.410> Tum liquidas corui presso ter gutture uoces 
<verg. georg. 1.411> Aut quater ingeminant, et saepe cubilibus altis 
<verg. georg. 1.412> Nescio qua praeter solitum dulcedine laeti 
<verg. georg. 1.413> Inter se in foliis strepitant: iuuat imbribus actis 
<verg. georg. 1.414> Progeniem paruam dulcisque reuisere nidos: 
<verg. georg. 1.415> Haud equidem credo, quia sit diuinitus illis 
<verg. georg. 1.416> Ingenium aut rerum fato prudentia maior; 
<verg. georg. 1.417> Verum ubi tempestas et caeli mobilis umor 
<verg. georg. 1.418> Mutauere uias et Iuppiter uuidus Austris 
<verg. georg. 1.419> Denset erant quae rara modo, et quae densa relaxat, 
<verg. georg. 1.420> Vertuntur species animorum, et pectora motus 
<verg. georg. 1.421> Nunc alios, alios dum nubila uentus agebat, 
<verg. georg. 1.422> Concipiunt: hinc ille auium concentus in agris 
<verg. georg. 1.423> Et laetae pecudes et ouantes gutture corui. 
<verg. georg. 1.424> Si uero solem ad rapidum lunasque sequentis 
<verg. georg. 1.425> Ordine respicies, numquam te crastina fallet 
<verg. georg. 1.426> Hora, neque insidiis noctis capiere serenae. 
<verg. georg. 1.427> Luna reuertentis cum primum colligit ignis, 
<verg. georg. 1.428> Si nigrum obscuro comprenderit aera cornu, 
<verg. georg. 1.429> Maximus agricolis pelagoque parabitur imber; 
<verg. georg. 1.430> At si uirgineum suffuderit ore ruborem, 
<verg. georg. 1.431> Ventus erit: uento semper rubet aurea Phoebe. 
<verg. georg. 1.432> Sin ortu quarto (namque is certissimus auctor) 
<verg. georg. 1.433> Pura neque obtunsis per caelum cornibus ibit, 
<verg. georg. 1.434> Totus et ille dies et qui nascentur ab illo 
<verg. georg. 1.435> Exactum ad mensem pluuia uentisque carebunt, 
<verg. georg. 1.436> Votaque seruati soluent in litore nautae 
<verg. georg. 1.437> Glauco et Panopeae et Inoo Melicertae. 
<verg. georg. 1.438> Sol quoque et exoriens et cum se condet in undas 
<verg. georg. 1.439> Signa dabit; solem certissima signa sequentur, 
<verg. georg. 1.440> Et quae mane refert et quae surgentibus astris. 
<verg. georg. 1.441> Ille ubi nascentem maculis uariauerit ortum 
<verg. georg. 1.442> Conditus in nubem medioque refugerit orbe, 
<verg. georg. 1.443> Suspecti tibi sint imbres: namque urget ab alto 
<verg. georg. 1.444> Arboribusque satisque Notus pecorique sinister. 
<verg. georg. 1.445> Aut ubi sub lucem densa inter nubila sese 
<verg. georg. 1.446> Diuersi rumpent radii, aut ubi pallida surget 
<verg. georg. 1.447> Tithoni croceum linquens Aurora cubile, 
<verg. georg. 1.448> Heu, male tum mitis defendet pampinus uuas; 
<verg. georg. 1.449> Tam multa in tectis crepitans salit horrida grando. 
<verg. georg. 1.450> Hoc etiam, emenso cum iam decedit Olympo, 
<verg. georg. 1.451> Profuerit meminisse magis; nam saepe uidemus 
<verg. georg. 1.452> Ipsius in uultu uarios errare colores: 
<verg. georg. 1.453> Caeruleus pluuiam denuntiat, igneus Euros; 
<verg. georg. 1.454> Sin maculae incipiunt rutilo immiscerier igni, 
<verg. georg. 1.455> Omnia tum pariter uento nimbisque uidebis 
<verg. georg. 1.456> Feruere. non illa quisquam me nocte per altum 
<verg. georg. 1.457> Ire neque a terra moneat conuellere funem. 
<verg. georg. 1.458> At si, cum referetque diem condetque relatum, 
<verg. georg. 1.459> Lucidus orbis erit, frustra terrebere nimbis 
<verg. georg. 1.460> Et claro siluas cernes Aquilone moueri. 
<verg. georg. 1.461> Denique, quid uesper serus uehat, unde serenas 
<verg. georg. 1.462> Ventus agat nubes, quid cogitet umidus Auster, 
<verg. georg. 1.463> Sol tibi signa dabit. solem quis dicere falsum 
<verg. georg. 1.464> Audeat? ille etiam caecos instare tumultus 
<verg. georg. 1.465> Saepe monet fraudemque et operta tumescere bella. 
<verg. georg. 1.466> Ille etiam exstincto miseratus Caesare Romam, 
<verg. georg. 1.467> Cum caput obscura nitidum ferrugine texit 
<verg. georg. 1.468> Impiaque aeternam timuerunt saecula noctem. 
<verg. georg. 1.469> Tempore quamquam illo tellus quoque et aequora ponti, 
<verg. georg. 1.470> Obscenaeque canes importunaeque uolucres 
<verg. georg. 1.471> Signa dabant. quotiens Cyclopum efferuere in agros 
<verg. georg. 1.472> Vidimus undantem ruptis fornacibus Aetnam, 
<verg. georg. 1.473> Flammarumque globos liquefactaque uoluere(==VOLVERE) saxa! 
<verg. georg. 1.474> Armorum sonitum toto Germania caelo 
<verg. georg. 1.475> Audiit, insolitis tremuerunt motibus Alpes. 
<verg. georg. 1.476> Vox quoque per lucos uulgo exaudita silentis 
<verg. georg. 1.477> Ingens, et simulacra modis pallentia miris 
<verg. georg. 1.478> Visa sub obscurum noctis, pecudesque locutae 
<verg. georg. 1.479>(Infandum!); sistunt amnes terraeque dehiscunt, 
<verg. georg. 1.480> Et maestum illacrimat templis ebur aeraque sudant. 
<verg. georg. 1.481> Proluit insano contorquens uertice siluas 
<verg. georg. 1.482> Fluuiorum(==FLUVJORUM) rex Eridanus camposque per omnis 
<verg. georg. 1.483> Cum stabulis armenta tulit. nec tempore eodem 
<verg. georg. 1.484> Tristibus aut extis fibrae apparere minaces 
<verg. georg. 1.485> Aut puteis manare cruor cessauit, et altae 
<verg. georg. 1.486> Per noctem resonare lupis ululantibus urbes. 
<verg. georg. 1.487> Non alias caelo ceciderunt plura sereno 
<verg. georg. 1.488> Fulgura nec diri totiens arsere cometae. 
<verg. georg. 1.489> Ergo inter sese paribus concurrere telis 
<verg. georg. 1.490> Romanas acies iterum uidere Philippi; 
<verg. georg. 1.491> Nec fuit indignum superis bis sanguine nostro 
<verg. georg. 1.492> Emathiam et latos Haemi pinguescere campos. 
<verg. georg. 1.493> Scilicet et tempus ueniet cum finibus illis 
<verg. georg. 1.494> Agricola incuruo terram molitus aratro 
<verg. georg. 1.495> Exesa inueniet scabra robigine pila, 
<verg. georg. 1.496> Aut grauibus rastris galeas pulsabit inanis, 
<verg. georg. 1.497> Grandiaque effossis mirabitur ossa sepulchris. 
<verg. georg. 1.498> Di patrii, Indigetes et Romule Vestaque mater, 
<verg. georg. 1.499> Quae Tuscum Tiberim et Romana Palatia seruas, 
<verg. georg. 1.500> Hunc saltem euerso iuuenem succurrere saeclo 
<verg. georg. 1.501> Ne prohibete. satis iam pridem sanguine nostro 
<verg. georg. 1.502> Laomedonteae luimus periuria Troiae; 
<verg. georg. 1.503> Iam pridem nobis caeli te regia, Caesar, 
<verg. georg. 1.504> Inuidet atque hominum queritur curare triumphos, 
<verg. georg. 1.505> Quippe ubi fas uersum atque nefas; tot bella per orbem, 
<verg. georg. 1.506> Tam multae scelerum facies, non ullus aratro 
<verg. georg. 1.507> Dignus honos, squalent abductis arua colonis, 
<verg. georg. 1.508> Et curuae rigidum falces conflantur in ensem. 
<verg. georg. 1.509> Hinc mouet Euphrates, illinc Germania bellum; 
<verg. georg. 1.510> Vicinae ruptis inter se legibus urbes 
<verg. georg. 1.511> Arma ferunt; saeuit toto Mars impius orbe; 
<verg. georg. 1.512> Vt cum carceribus sese effudere quadrigae, 
<verg. georg. 1.513> Addunt in spatia et frustra retinacula tendens 
<verg. georg. 1.514> Fertur equis auriga neque audit currus habenas. 
<verg. georg. 2.1> Hactenus aruorum cultus et sidera caeli;
<verg. georg. 2.2> Nunc te, Bacche, canam, nec non siluestria tecum
<verg. georg. 2.3> Virgulta et prolem tarde crescentis oliuae.
<verg. georg. 2.4> Huc, pater o Lenaee (tuis hic omnia plena
<verg. georg. 2.5> Muneribus, tibi pampineo grauidus autumno
<verg. georg. 2.6> Floret ager, spumat plenis uindemia labris),
<verg. georg. 2.7> Huc, pater o Lenaee, ueni, nudataque musto
<verg. georg. 2.8> Tinge nouo mecum dereptis crura coturnis.
<verg. georg. 2.9> Principio arboribus uaria est natura creandis.
<verg. georg. 2.10> Namque aliae nullis hominum cogentibus ipsae
<verg. georg. 2.11> Sponte sua ueniunt camposque et flumina late
<verg. georg. 2.12> Curua tenent, ut molle siler lentaeque genistae,
<verg. georg. 2.13> Populus et glauca canentia fronde salicta;
<verg. georg. 2.14> Pars autem posito surgunt de semine, ut altae
<verg. georg. 2.15> Castaneae, nemorumque Ioui quae maxima frondet
<verg. georg. 2.16> Aesculus, atque habitae Grais oracula quercus.
<verg. georg. 2.17> Pullulat ab radice aliis densissima silua,
<verg. georg. 2.18> Vt cerasis ulmisque: etiam Parnasia laurus
<verg. georg. 2.19> Parua sub ingenti matris se subicit umbra.
<verg. georg. 2.20> Hos natura modos primum dedit, his genus omne
<verg. georg. 2.21> Siluarum fruticumque uiret nemorumque sacrorum:
<verg. georg. 2.22> Sunt alii, quos ipse uia sibi repperit usus.
<verg. georg. 2.23> Hic plantas tenero abscindens de corpore matrum
<verg. georg. 2.24> Deposuit sulcis, hic stirpes obruit aruo
<verg. georg. 2.25> Quadrifidasque sudes et acuto robore uallos.
<verg. georg. 2.26> Siluarumque aliae pressos propaginis arcus
<verg. georg. 2.27> Exspectant et uiua sua plantaria terra.
<verg. georg. 2.28> Nil radicis egent aliae summumque putator
<verg. georg. 2.29> Haud dubitat terrae referens mandare cacumen.
<verg. georg. 2.30> Quin et caudicibus sectis (mirabile dictu)
<verg. georg. 2.31> Truditur e sicco radix oleagina ligno.
<verg. georg. 2.32> Et saepe alterius ramos impune uidemus
<verg. georg. 2.33> Vertere in alterius, mutatamque insita mala
<verg. georg. 2.34> Ferre pirum et prunis lapidosa rubescere corna.
<verg. georg. 2.35> Quare agite o proprios generatim discite cultus,
<verg. georg. 2.36> Agricolae, fructusque feros mollite colendo,
<verg. georg. 2.37> Neu segnes iaceant terrae. iuuat Ismara Baccho
<verg. georg. 2.38> Conserere atque olea magnum uestire Taburnum.
<verg. georg. 2.39> Tuque ades inceptumque una decurre laborem,
<verg. georg. 2.40> O decus, o famae merito pars maxima nostrae,
<verg. georg. 2.41> Maecenas, pelagoque uolans da uela patenti.
<verg. georg. 2.42> Non ego cuncta meis amplecti uersibus opto,
<verg. georg. 2.43> Non, mihi si linguae centum sint oraque centum,
<verg. georg. 2.44> Ferrea uox. ades et primi lege litoris oram;
<verg. georg. 2.45> In manibus terrae: non hic te carmine ficto
<verg. georg. 2.46> Atque per ambages et longa exorsa tenebo.
<verg. georg. 2.47> Sponte sua quae se tollunt in luminis oras,
<verg. georg. 2.48> Infecunda quidem, sed laeta et fortia surgunt;
<verg. georg. 2.49> Quippe solo natura subest. tamen haec quoque, si quis
<verg. georg. 2.50> Inserat aut scrobibus mandet mutata subactis,
<verg. georg. 2.51> Exuerint siluestrem animum, cultuque frequenti
<verg. georg. 2.52> In quascumque uoles artis haud tarda sequentur.
<verg. georg. 2.53> Nec non et, sterilis quae stirpibus exit ab imis,
<verg. georg. 2.54> Hoc faciat, uacuos si sit digesta per agros:
<verg. georg. 2.55> Nunc altae frondes et rami matris opacant
<verg. georg. 2.56> Crescentique adimunt fetus uruntque ferentem.
<verg. georg. 2.57> Iam quae seminibus iactis se sustulit arbos,
<verg. georg. 2.58> Tarda uenit seris factura nepotibus umbram,
<verg. georg. 2.59> Pomaque degenerant sucos oblita priores
<verg. georg. 2.60> Et turpis auibus praedam fert uua racemos.
<verg. georg. 2.61> Scilicet omnibus est labor impendendus, et omnes
<verg. georg. 2.62> Cogendae in sulcum ac multa mercede domandae.
<verg. georg. 2.63> Sed truncis oleae melius, propagine uites
<verg. georg. 2.64> Respondent, solido Paphiae de robore myrtus;
<verg. georg. 2.65> Plantis et durae coryli nascuntur et ingens
<verg. georg. 2.66> Fraxinus Herculeaeque arbos umbrosa coronae,
<verg. georg. 2.67> Chaoniique patris glandes; etiam ardua palma
<verg. georg. 2.68> Nascitur et casus abies uisura marinos.
<verg. georg. 2.69> Inseritur uero et fetu nucis arbutus horrida,
<verg. georg. 2.70> Et steriles platani malos gessere ualentis,
<verg. georg. 2.71> Castaneae fagos; ornusque incanuit albo
<verg. georg. 2.72> Flore piri, glandemque sues fregere sub ulmis.
<verg. georg. 2.73> Nec modus inserere atque oculos imponere simplex.
<verg. georg. 2.74> Nam qua se medio trudunt de cortice gemmae
<verg. georg. 2.75> Et tenuis rumpunt tunicas, angustus in ipso
<verg. georg. 2.76> Fit nodo sinus; huc aliena ex arbore germen
<verg. georg. 2.77> Includunt udoque docent inolescere libro.
<verg. georg. 2.78> Aut rursum enodes trunci resecantur, et alte
<verg. georg. 2.79> Finditur in solidum cuneis uia, deinde feraces
<verg. georg. 2.80> Plantae immittuntur: nec longum tempus, et ingens
<verg. georg. 2.81> Exiit ad caelum ramis felicibus arbos,
<verg. georg. 2.82> Miraturque nouas frondes et non sua poma.
<verg. georg. 2.83> Praeterea genus haud unum nec fortibus ulmis
<verg. georg. 2.84> Nec salici lotoque nec Idaeis cyparissis,
<verg. georg. 2.85> Nec pingues unam in faciem nascuntur oliuae,
<verg. georg. 2.86> Orchades et radii et amara pausia baca,
<verg. georg. 2.87> Pomaque et Alcinoi siluae, nec surculus idem
<verg. georg. 2.88> Crustumiis Syriisque piris grauibusque uolaemis.
<verg. georg. 2.89> Non eadem arboribus pendet uindemia nostris
<verg. georg. 2.90> Quam Methymnaeo carpit de palmite Lesbos;
<verg. georg. 2.91> Sunt Thasiae uites, sunt et Mareotides albae,
<verg. georg. 2.92> Pinguibus hae terris habiles, leuioribus illae,
<verg. georg. 2.93> Et passo psithia utilior tenuisque lageos
<verg. georg. 2.94> Temptatura pedes olim uincturaque linguam,
<verg. georg. 2.95> Purpureae preciaeque, et quo te carmine dicam
<verg. georg. 2.96> Raetica? nec cellis ideo contende Falernis.
<verg. georg. 2.97> Sunt et Aminneae uites, firmissima uina,
<verg. georg. 2.98> Tmolius adsurgit quibus et rex ipse Phanaeus,
<verg. georg. 2.99> Argitisque minor, cui non certauerit ulla
<verg. georg. 2.100> Aut tantum fluere aut totidem durare per annos.
<verg. georg. 2.101> Non ego te, dis et mensis accepta secundis,
<verg. georg. 2.102> Transierim, Rhodia, et tumidis, Bumaste, racemis.
<verg. georg. 2.103> Sed neque quam multae species nec nomina quae sint
<verg. georg. 2.104> Est numerus: neque enim numero comprendere refert;
<verg. georg. 2.105> Quem qui scire uelit, Libyci uelit aequoris idem
<verg. georg. 2.106> Discere quam multae Zephyro turbentur harenae,
<verg. georg. 2.107> Aut ubi nauigiis uiolentior incidit Eurus
<verg. georg. 2.108> Nosse quot Ionii ueniant ad litora fluctus.
<verg. georg. 2.109> Nec uero terrae ferre omnes omnia possunt.
<verg. georg. 2.110> Fluminibus salices crassisque paludibus alni
<verg. georg. 2.111> Nascuntur, steriles saxosis montibus orni;
<verg. georg. 2.112> Litora myrtetis laetissima; denique apertos
<verg. georg. 2.113> Bacchus amat collis, Aquilonem et frigora taxi.
<verg. georg. 2.114> Aspice et extremis domitum cultoribus orbem
<verg. georg. 2.115> Eoasque domos Arabum pictosque Gelonos:
<verg. georg. 2.116> Diuisae arboribus patriae. sola India nigrum
<verg. georg. 2.117> Fert hebenum, solis est turea uirga Sabaeis.
<verg. georg. 2.118> Quid tibi odorato referam sudantia ligno
<verg. georg. 2.119> Balsamaque et bacas semper frondentis acanthi?
<verg. georg. 2.120> Quid nemora Aethiopum molli canentia lana,
<verg. georg. 2.121> Velleraque ut foliis depectant tenuia Seres?
<verg. georg. 2.122> Aut quos Oceano propior gerit India lucos,
<verg. georg. 2.123> Extremi sinus orbis, ubi aera uincere summum
<verg. georg. 2.124> Arboris haud ullae iactu potuere sagittae
<verg. georg. 2.125>(Et gens illa quidem sumptis non tarda pharetris)?
<verg. georg. 2.126> Media fert tristis sucos tardumque saporem
<verg. georg. 2.127> Felicis mali, quo non praesentius ullum,
<verg. georg. 2.128> Pocula si quando saeuae infecere nouercae
<verg. georg. 2.129> Miscueruntque herbas et non innoxia uerba,
<verg. georg. 2.130> Auxilium uenit ac membris agit atra uenena.
<verg. georg. 2.131> Ipsa ingens arbos faciemque simillima lauro;
<verg. georg. 2.132> Et, si non alium late iactaret odorem,
<verg. georg. 2.133> Laurus erat: folia haud ullis labentia uentis;
<verg. georg. 2.134> Flos ad prima tenax; animas et olentia Medi
<verg. georg. 2.135> Ora fouent illo et senibus medicantur anhelis.
<verg. georg. 2.136> Sed neque Medorum siluae, ditissima terra,
<verg. georg. 2.137> Nec pulcher Ganges atque auro turbidus Hermus
<verg. georg. 2.138> Laudibus Italiae certent, non Bactra neque Indi
<verg. georg. 2.139> Totaque turiferis Panchaia pinguis harenis.
<verg. georg. 2.140> Haec loca non tauri spirantes naribus ignem
<verg. georg. 2.141> Inuertere satis immanis dentibus hydri,
<verg. georg. 2.142> Nec galeis densisque uirum seges horruit hastis;
<verg. georg. 2.143> Sed grauidae fruges et Bacchi Massicus umor
<verg. georg. 2.144> Impleuere; tenent oleae armentaque laeta.
<verg. georg. 2.145> Hinc bellator equus campo sese arduus infert,
<verg. georg. 2.146> Hinc albi, Clitumne, greges et maxima taurus
<verg. georg. 2.147> Victima, saepe tuo perfusi flumine sacro,
<verg. georg. 2.148> Romanos ad templa deum duxere triumphos.
<verg. georg. 2.149> Hic uer adsiduum atque alienis mensibus aestas:
<verg. georg. 2.150> Bis grauidae pecudes, bis pomis utilis arbos.
<verg. georg. 2.151> At rabidae tigres absunt et saeua leonum
<verg. georg. 2.152> Semina, nec miseros fallunt aconita legentis,
<verg. georg. 2.153> Nec rapit immensos orbis per humum neque tanto
<verg. georg. 2.154> Squameus in spiram tractu se colligit anguis.
<verg. georg. 2.155> Adde tot egregias urbes operumque laborem,
<verg. georg. 2.156> Tot congesta manu praeruptis oppida saxis
<verg. georg. 2.157> Fluminaque antiquos subterlabentia muros.
<verg. georg. 2.158> An mare quod supra memorem, quodque alluit infra?
<verg. georg. 2.159> Anne lacus tantos? te, Lari maxime, teque,
<verg. georg. 2.160> Fluctibus et fremitu adsurgens Benace marino?
<verg. georg. 2.161> An memorem portus Lucrinoque addita claustra
<verg. georg. 2.162> Atque indignatum magnis stridoribus aequor,
<verg. georg. 2.163> Iulia qua ponto longe sonat unda refuso
<verg. georg. 2.164> Tyrrhenusque fretis immittitur aestus Auernis?
<verg. georg. 2.165> Haec eadem argenti riuos aerisque metalla
<verg. georg. 2.166> Ostendit uenis atque auro plurima fluxit.
<verg. georg. 2.167> Haec genus acre uirum, Marsos pubemque Sabellam
<verg. georg. 2.168> Assuetumque malo Ligurem Volscosque uerutos
<verg. georg. 2.169> Extulit, haec Decios Marios magnosque Camillos,
<verg. georg. 2.170> Scipiadas duros bello et te, maxime Caesar,
<verg. georg. 2.171> Qui nunc extremis Asiae iam uictor in oris
<verg. georg. 2.172> Imbellem auertis Romanis arcibus Indum.
<verg. georg. 2.173> Salue, magna parens frugum, Saturnia tellus,
<verg. georg. 2.174> Magna uirum: tibi res antiquae laudis et artis
<verg. georg. 2.175> Ingredior sanctos ausus recludere fontis,
<verg. georg. 2.176> Ascraeumque cano(==CA-NO+) Romana per oppida carmen.
<verg. georg. 2.177> Nunc locus aruorum ingeniis, quae robora cuique,
<verg. georg. 2.178> Quis color et quae sit rebus natura ferendis.
<verg. georg. 2.179> Difficiles primum terrae collesque maligni,
<verg. georg. 2.180> Tenuis(==TENVIS) ubi argilla et dumosis calculus aruis,
<verg. georg. 2.181> Palladia gaudent silua uiuacis oliuae.
<verg. georg. 2.182> Indiciost tractu surgens oleaster eodem
<verg. georg. 2.183> Plurimus et strati bacis siluestribus agri.
<verg. georg. 2.184> At quae pinguis humus dulcique uligine laeta,
<verg. georg. 2.185> Quique frequens herbis et fertilis ubere campus
<verg. georg. 2.186>(Qualem saepe caua montis conualle solemus
<verg. georg. 2.187> Dispicere: huc summis liquuntur rupibus amnes
<verg. georg. 2.188> Felicemque trahunt limum) quique editus Austro
<verg. georg. 2.189> Et filicem curuis inuisam pascit aratris:
<verg. georg. 2.190> Hic tibi praeualidas olim multoque fluentis
<verg. georg. 2.191> Sufficiet Baccho uitis, hic fertilis uuae,
<verg. georg. 2.192> Hic laticis, qualem pateris libamus et auro,
<verg. georg. 2.193> Inflauit cum pinguis ebur Tyrrhenus ad aras,
<verg. georg. 2.194> Lancibus et pandis fumantia reddimus exta.
<verg. georg. 2.195> Sin armenta magis studium uitulosque tueri,
<verg. georg. 2.196> Aut ouium fetum aut urentis culta capellas,
<verg. georg. 2.197> Saltus et saturi petito longinqua Tarenti,
<verg. georg. 2.198> Et qualem infelix amisit Mantua campum
<verg. georg. 2.199> Pascentem niueos herboso flumine cycnos;
<verg. georg. 2.200> Non liquidi gregibus fontes, non gramina deerunt,
<verg. georg. 2.201> Et quantum longis carpent armenta diebus
<verg. georg. 2.202> Exigua tantum gelidus ros nocte reponet.
<verg. georg. 2.203> Nigra fere et presso pinguis sub uomere terra
<verg. georg. 2.204> Et cui putre solum (namque hoc imitamur arando),
<verg. georg. 2.205> Optima frumentis (non ullo ex aequore cernes
<verg. georg. 2.206> Plura domum tardis decedere plaustra iuuencis),
<verg. georg. 2.207> Aut unde iratus siluam deuexit arator
<verg. georg. 2.208> Et nemora euertit multos ignaua per annos,
<verg. georg. 2.209> Antiquasque domos auium cum stirpibus imis
<verg. georg. 2.210> Eruit; illae altum nidis petiere relictis;
<verg. georg. 2.211> At rudis enituit(==E+NI-TU-I+T) impulso uomere campus.
<verg. georg. 2.212> Nam ieiuna quidem cliuosi glarea ruris
<verg. georg. 2.213> Vix humilis apibus casias roremque ministrat;
<verg. georg. 2.214> Et tofus scaber et nigris exesa chelydris
<verg. georg. 2.215> Creta negant alios aeque serpentibus agros
<verg. georg. 2.216> Dulcem ferre cibum et curuas praebere latebras.
<verg. georg. 2.217> Quae tenuem exhalat nebulam fumosque uolucris,
<verg. georg. 2.218> Et bibit umorem et, cum uult, ex se ipsa remittit,
<verg. georg. 2.219> Quaeque suo semper uiridi se gramine uestit,
<verg. georg. 2.220> Nec scabie et salsa laedit robigine ferrum,
<verg. georg. 2.221> Illa tibi laetis intexet uitibus ulmos,
<verg. georg. 2.222> Illa ferax oleo est, illam experiere colendo
<verg. georg. 2.223> Et facilem pecori et patientem uomeris unci.
<verg. georg. 2.224> Talem diues arat Capua et uicina Veseuo
<verg. georg. 2.225> Ora iugo et uacuis Clanius non aequus Acerris.
<verg. georg. 2.226> Nunc quo quamque modo possis cognoscere dicam
<verg. georg. 2.227> Rara sit an supra morem si densa requires
<verg. georg. 2.228>(Altera frumentis quoniam fauet, altera Baccho,
<verg. georg. 2.229> Densa magis Cereri, rarissima quaeque Lyaeo),
<verg. georg. 2.230> Ante locum capies oculis, alteque iubebis
<verg. georg. 2.231> In solido puteum demitti, omnemque repones
<verg. georg. 2.232> Rursus humum et pedibus summas aequabis harenas.
<verg. georg. 2.233> Si deerunt, rarum pecorique et uitibus almis
<verg. georg. 2.234> Aptius uber erit; sin in sua posse negabunt
<verg. georg. 2.235> Ire loca et scrobibus superabit terra repletis,
<verg. georg. 2.236> Spissus ager: glebas cunctantis crassaque terga
<verg. georg. 2.237> Exspecta et ualidis terram proscinde iuuencis.
<verg. georg. 2.238> Salsa autem tellus et quae perhibetur amara
<verg. georg. 2.239>(Frugibus infelix ea, nec mansuescit arando
<verg. georg. 2.240> Nec. Baccho genus aut pomis sua nomina seruat)
<verg. georg. 2.241> Tale dabit specimen: tu spisso uimine qualos
<verg. georg. 2.242> Colaque prelorum fumosis deripe tectis;
<verg. georg. 2.243> Huc ager ille malus dulcesque a fontibus undae
<verg. georg. 2.244> Ad plenum calcentur: aqua eluctabitur omnis
<verg. georg. 2.245> Scilicet et grandes ibunt per uimina guttae;
<verg. georg. 2.246> At sapor indicium faciet manifestus et ora
<verg. georg. 2.247> Tristia temptantum sensu torquebit amaror.
<verg. georg. 2.248> Pinguis item quae sit tellus hoc denique pacto
<verg. georg. 2.249> Discimus: haud umquam manibus iactata fatiscit,
<verg. georg. 2.250> Sed picis in morem ad digitos lentescit habendo.
<verg. georg. 2.251> Vmida maiores herbas alit ipsaque iusto
<verg. georg. 2.252> Laetior. a, nimium ne sit mihi fertilis illa,
<verg. georg. 2.253> Nec se praeualidam primis ostendat aristis!
<verg. georg. 2.254> Quae grauis est ipso tacitam se pondere prodit,
<verg. georg. 2.255> Quaeque leuis. promptum est oculis praediscere nigram,
<verg. georg. 2.256> Et quis cui color. at sceleratum exquirere frigus
<verg. georg. 2.257> Difficilest: piceae tantum taxique nocentes
<verg. georg. 2.258> Interdum aut hederae pandunt uestigia nigrae.
<verg. georg. 2.259> His animaduersis terram multo ante memento
<verg. georg. 2.260> Excoquere et magnos scrobibus concidere montis,
<verg. georg. 2.261> Ante supinatas Aquiloni ostendere glebas
<verg. georg. 2.262> Quam laetum infodias uitis genus. optima putri
<verg. georg. 2.263> Arua solo: id uenti curant gelidaeque pruinae
<verg. georg. 2.264> Et labefacta mouens robustus iugera fossor.
<verg. georg. 2.265> At si quos haud ulla uiros uigilantia fugit,
<verg. georg. 2.266> Ante locum similem exquirunt, ubi prima paretur
<verg. georg. 2.267> Arboribus seges et quo mox digesta feratur,
<verg. georg. 2.268> Mutatam ignorent subito ne semina matrem.
<verg. georg. 2.269> Quin etiam caeli regionem in cortice signant,
<verg. georg. 2.270> Vt, quo quaeque modo steterit, qua parte calores
<verg. georg. 2.271> Austrinos tulerit, quae terga obuerterit axi,
<verg. georg. 2.272> Restituant: adeo in teneris consuescere multumst.
<verg. georg. 2.273> Collibus an plano melius sit ponere uitem
<verg. georg. 2.274> Quaere prius. si pinguis agros metabere campi,
<verg. georg. 2.275> Densa sere: in denso non segnior ubere Bacchus;
<verg. georg. 2.276> Sin tumulis accliue solum collisque supinos,
<verg. georg. 2.277> Indulge ordinibus; nec setius omnis in unguem
<verg. georg. 2.278> Arboribus positis secto uia limite quadret:
<verg. georg. 2.279> Vt saepe ingenti bello cum longa cohortis
<verg. georg. 2.280> Explicuit legio et campo stetit agmen aperto,
<verg. georg. 2.281> Derectaeque acies, ac late fluctuat omnis
<verg. georg. 2.282> Aere renidenti tellus, necdum horrida miscent
<verg. georg. 2.283> Proelia, sed dubius mediis Mars errat in armis.
<verg. georg. 2.284> Omnia sint paribus numeris dimensa uiarum;
<verg. georg. 2.285> Non animum modo uti pascat prospectus inanem,
<verg. georg. 2.286> Sed quia non aliter uiris dabit omnibus aequas
<verg. georg. 2.287> Terra, neque in uacuum poterunt se extendere rami.
<verg. georg. 2.288> Forsitan et scrobibus quae sint fastigia quaeras.
<verg. georg. 2.289> Ausim uel tenui uitem committere sulco.
<verg. georg. 2.290> Altior ac penitus terrae defigitur arbos,
<verg. georg. 2.291> Aesculus in primis, quae quantum uertice ad auras
<verg. georg. 2.292> Aetherias tantum radice in Tartara tendit.
<verg. georg. 2.293> Ergo non hiemes illam, non flabra neque imbres
<verg. georg. 2.294> Conuellunt: immota manet multosque nepotes,
<verg. georg. 2.295> Multa uirum uoluens durando saecula uincit,
<verg. georg. 2.296> Tum fortis late ramos et bracchia tendens
<verg. georg. 2.297> Huc illuc media ipsa ingentem sustinet umbram.
<verg. georg. 2.298> Neue tibi ad solem uergant uineta cadentem,
<verg. georg. 2.299> Neue inter uitis corylum sere, neue flagella
<verg. georg. 2.300> Summa pete aut summa defringe ex arbore plantas
<verg. georg. 2.301>(Tantus amor terrae), neu ferro laede retunso
<verg. georg. 2.302> Semina, neue oleae siluestris insere truncos.
<verg. georg. 2.303> Nam saepe incautis pastoribus excidit ignis,
<verg. georg. 2.304> Qui furtim pingui primum sub cortice tectus
<verg. georg. 2.305> Robora comprendit, frondesque elapsus in altas
<verg. georg. 2.306> Ingentem caelo sonitum dedit; inde secutus
<verg. georg. 2.307> Per ramos uictor perque alta cacumina regnat,
<verg. georg. 2.308> Et totum inuoluit flammis nemus et ruit atram
<verg. georg. 2.309> Ad caelum picea crassus caligine nubem,
<verg. georg. 2.310> Praesertim si tempestas a uertice siluis
<verg. georg. 2.311> Incubuit, glomeratque ferens incendia uentus.
<verg. georg. 2.312> Hoc ubi, non a stirpe ualent caesaeque reuerti
<verg. georg. 2.313> Possunt atque ima similes reuirescere terra;
<verg. georg. 2.314> Infelix superat foliis oleaster amaris.
<verg. georg. 2.315> Nec tibi tam prudens quisquam persuadeat auctor
<verg. georg. 2.316> Tellurem Borea rigidam spirante mouere.
<verg. georg. 2.317> Rura gelu tunc claudit hiems, nec semine iacto
<verg. georg. 2.318> Concretam patitur radicem affigere terrae.
<verg. georg. 2.319> Optima uinetis satio cum uere rubente
<verg. georg. 2.320> Candida uenit auis longis inuisa colubris,
<verg. georg. 2.321> Prima uel autumni sub frigora, cum rapidus Sol
<verg. georg. 2.322> Nondum hiemem contingit equis, iam praeterit aestas.
<verg. georg. 2.323> Ver adeo frondi nemorum, uer utile siluis,
<verg. georg. 2.324> Vere tument terrae et genitalia semina poscunt.
<verg. georg. 2.325> Tum pater omnipotens fecundis imbribus Aether
<verg. georg. 2.326> Coniugis in gremium laetae descendit, et omnis
<verg. georg. 2.327> Magnus alit magno commixtus corpore fetus.
<verg. georg. 2.328> Auia tum resonant auibus uirgulta canoris,
<verg. georg. 2.329> Et Venerem certis repetunt armenta diebus;
<verg. georg. 2.330> Parturit almus ager Zephyrique trementibus auris
<verg. georg. 2.331> Laxant arua sinus; superat tener omnibus umor,
<verg. georg. 2.332> Inque nouos soles audent se gramina tuto
<verg. georg. 2.333> Credere, nec metuit surgentis pampinus Austros
<verg. georg. 2.334> Aut actum caelo magnis Aquilonibus imbrem,
<verg. georg. 2.335> Sed trudit gemmas et frondes explicat omnis.
<verg. georg. 2.336> Non alios prima crescentis origine mundi
<verg. georg. 2.337> Illuxisse dies aliumue habuisse tenorem
<verg. georg. 2.338> Crediderim: uer illud erat, uer magnus agebat
<verg. georg. 2.339> Orbis, et hibernis parcebant flatibus Euri,
<verg. georg. 2.340> Cum primae lucem pecudes hausere, uirumque
<verg. georg. 2.341> Terrea progenies duris caput extulit aruis,
<verg. georg. 2.342> Immissaeque ferae siluis et sidera caelo.
<verg. georg. 2.343> Nec res hunc tenerae possent perferre laborem,
<verg. georg. 2.344> Si non tanta quies iret frigusque caloremque
<verg. georg. 2.345> Inter, et exciperet caeli indulgentia terras.
<verg. georg. 2.346> Quod superest, quaecumque premes uirgulta per agros
<verg. georg. 2.347> Sparge fimo pingui et multa memor occule terra,
<verg. georg. 2.348> Aut lapidem bibulum aut squalentis infode conchas:
<verg. georg. 2.349> Inter enim labentur aquae, tenuisque subibit
<verg. georg. 2.350> Halitus, atque animos tollent sata. iamque reperti
<verg. georg. 2.351> Qui saxo super atque ingentis pondere testae
<verg. georg. 2.352> Vrguerent; hoc effusos munimen ad imbres,
<verg. georg. 2.353> Hoc, ubi hiulca siti findit Canis aestifer arua.
<verg. georg. 2.354> Seminibus positis superest diducere terram
<verg. georg. 2.355> Saepius ad capita et duros iactare bidentis,
<verg. georg. 2.356> Aut presso exercere solum sub uomere et ipsa
<verg. georg. 2.357> Flectere luctantis inter uineta iuuencos;
<verg. georg. 2.358> Tum leuis calamos et rassae hastilia uirgae
<verg. georg. 2.359> Fraxineasque aptare sudes furcasque ualentis,
<verg. georg. 2.360> Viribus eniti quarum et contemnere uentos
<verg. georg. 2.361> Adsuescant summasque sequi tabulata per ulmos.
<verg. georg. 2.362> Ac dum prima nouis adolescit frondibus aetas,
<verg. georg. 2.363> Parcendum teneris, et dum se laetus ad auras
<verg. georg. 2.364> Palmes agit laxis per purum immissus habenis,
<verg. georg. 2.365> Ipsa acie nondum falcis temptanda, sed uncis
<verg. georg. 2.366> Carpendae manibus frondes interque legendae.
<verg. georg. 2.367> Inde ubi iam ualidis amplexae stirpibus ulmos
<verg. georg. 2.368> Exierint, tum stringe comas, tum bracchia tonde
<verg. georg. 2.369>(Ante reformidant ferrum), tum denique dura
<verg. georg. 2.370> Exerce imperia et ramos compesce fluentis.
<verg. georg. 2.371> Texendae saepes etiam et pecus omne tenendum,
<verg. georg. 2.372> Praecipue dum frons tenera imprudensque laborum;
<verg. georg. 2.373> Cui super indignas hiemes solemque potentem
<verg. georg. 2.374> Siluestres uri adsidue capreaeque sequaces
<verg. georg. 2.375> Illudunt, pascuntur oues auidaeque iuuencae.
<verg. georg. 2.376> Frigora nec tantum cana concreta pruina
<verg. georg. 2.377> Aut grauis incumbens scopulis arentibus aestas
<verg. georg. 2.378> Quantum illi nocuere greges durique uenenum
<verg. georg. 2.379> Dentis et admorso signata in stirpe cicatrix.
<verg. georg. 2.380> Non aliam ob culpam Baccho caper omnibus aris
<verg. georg. 2.381> Caeditur et ueteres ineunt proscaenia ludi,
<verg. georg. 2.382> Praemiaque ingeniis pagos et compita circum
<verg. georg. 2.383> Thesidae posuere, atque inter pocula laeti
<verg. georg. 2.384> Mollibus in pratis unctos saluere(==SALUERE) per utres;
<verg. georg. 2.385> Nec non Ausonii, Troia gens missa, coloni
<verg. georg. 2.386> Versibus incomptis ludunt risuque soluto,
<verg. georg. 2.387> Oraque corticibus sumunt horrenda cauatis,
<verg. georg. 2.388> Et te, Bacche, uocant per carmina laeta, tibique
<verg. georg. 2.389> Oscilla ex alta suspendunt mollia pinu.
<verg. georg. 2.390> Hinc omnis largo pubescit uinea fetu,
<verg. georg. 2.391> Complentur uallesque cauae saltusque profundi
<verg. georg. 2.392> Et quocumque deus circum caput egit honestum.
<verg. georg. 2.393> Ergo rite suum Baccho dicemus honorem
<verg. georg. 2.394> Carminibus patriis lancesque et liba feremus,
<verg. georg. 2.395> Et ductus cornu stabit sacer hircus ad aram,
<verg. georg. 2.396> Pinguiaque in ueribus torrebimus exta colurnis.
<verg. georg. 2.397> Est etiam ille labor curandis uitibus alter,
<verg. georg. 2.398> Cui numquam exhausti satis est: namque omne quotannis
<verg. georg. 2.399> Terque quaterque solum scindendum glebaque uersis
<verg. georg. 2.400> Aeternum frangenda bidentibus, omne leuandum
<verg. georg. 2.401> Fronde nemus. redit agricolis labor actus in orbem,
<verg. georg. 2.402> Atque in se sua per uestigia uoluitur annus.
<verg. georg. 2.403> Ac iam olim, seras posuit cum uinea frondes
<verg. georg. 2.404> Frigidus et siluis Aquilo decussit honorem,
<verg. georg. 2.405> Iam tum acer curas uenientem extendit in annum
<verg. georg. 2.406> Rusticus, et curuo Saturni dente relictam
<verg. georg. 2.407> Persequitur uitem attondens fingitque putando.
<verg. georg. 2.408> Primus humum fodito, primus deuecta cremato
<verg. georg. 2.409> Sarmenta, et uallos primus sub tecta referto;
<verg. georg. 2.410> Postremus metito. bis uitibus ingruit umbra,
<verg. georg. 2.411> Bis segetem densis obducunt sentibus herbae;
<verg. georg. 2.412> Durus uterque labor: laudato ingentia rura,
<verg. georg. 2.413> Exiguum colito. nec non etiam aspera rusci
<verg. georg. 2.414> Vimina per siluam et ripis fluuialis harundo
<verg. georg. 2.415> Caeditur, incultique exercet cura salicti.
<verg. georg. 2.416> Iam uinctae uites, iam falcem arbusta reponunt,
<verg. georg. 2.417> Iam canit effectos extremus uinitor antes:
<verg. georg. 2.418> Sollicitanda tamen tellus puluisque mouendus,
<verg. georg. 2.419> Et iam maturis metuendus Iuppiter uuis.
<verg. georg. 2.420> Contra non ullast oleis cultura, neque illae
<verg. georg. 2.421> Procuruam exspectant falcem rastrosque tenacis,
<verg. georg. 2.422> Cum semel haeserunt aruis aurasque tulerunt;
<verg. georg. 2.423> Ipsa satis tellus, cum dente recluditur unco,
<verg. georg. 2.424> Sufficit umorem et grauidas, cum uomere, fruges.
<verg. georg. 2.425> Hoc pinguem et placitam Paci nutritor oliuam.
<verg. georg. 2.426> Poma quoque, ut primum truncos sensere ualentis
<verg. georg. 2.427> Et uiris habuere suas, ad sidera raptim
<verg. georg. 2.428> Vi propria nituntur opisque haud indiga nostrae.
<verg. georg. 2.429> Nec minus interea fetu nemus omne grauescit,
<verg. georg. 2.430> Sanguineisque inculta rubent auiaria bacis.
<verg. georg. 2.431> Tondentur cytisi, taedas silua alta ministrat,
<verg. georg. 2.432> Pascunturque ignes nocturni et lumina fundunt.
<verg. georg. 2.433> Et dubitant homines serere atque impendere curam?
<verg. georg. 2.434> Quid maiora sequar? salices humilesque genistae,
<verg. georg. 2.435> Aut illae pecori frondem aut pastoribus umbram
<verg. georg. 2.436> Sufficiunt saepemque satis et pabula melli.
<verg. georg. 2.437> Et iuuat undantem buxo spectare Cytorum
<verg. georg. 2.438> Naryciaeque picis lucos, iuuat arua uidere
<verg. georg. 2.439> Non rastris, hominum non ulli obnoxia curae.
<verg. georg. 2.440> Ipsae Caucasio steriles in uertice siluae,
<verg. georg. 2.441> Quas animosi Euri adsidue franguntque feruntque,
<verg. georg. 2.442> Dant alios aliae fetus, dant utile lignum
<verg. georg. 2.443> Nauigiis pinos, domibus cedrumque cupressosque.
<verg. georg. 2.444> Hinc radios triuere rotis, hinc tympana plaustris
<verg. georg. 2.445> Agricolae, et pandas ratibus posuere carinas.
<verg. georg. 2.446> Viminibus salices, fecundae frondibus ulmi,
<verg. georg. 2.447> At myrtus ualidis hastilibus et bona bello
<verg. georg. 2.448> Cornus, Ityraeos taxi torquentur in arcus.
<verg. georg. 2.449> Nec tiliae leues aut torno rasile buxum
<verg. georg. 2.450> Non formam accipiunt ferroque cauantur acuto.
<verg. georg. 2.451> Nec non et torrentem undam leuis innatat alnus
<verg. georg. 2.452> Missa Pado, nec non et apes examina condunt
<verg. georg. 2.453> Corticibusque cauis uitiosaeque ilicis aluo.
<verg. georg. 2.454> Quid memorandum aeque Baccheia dona tulerunt?
<verg. georg. 2.455> Bacchus et ad culpam causas dedit; ille furentis
<verg. georg. 2.456> Centauros leto domuit, Rhoetumque Pholumque
<verg. georg. 2.457> Et magno Hylaeum Lapithis cratere minantem.
<verg. georg. 2.458> O fortunatos nimium, sua si bona norint,
<verg. georg. 2.459> Agricolas! quibus ipsa procul discordibus armis
<verg. georg. 2.460> Fundit humo facilem uictum iustissima tellus;
<verg. georg. 2.461> Si non ingentem foribus domus alta superbis
<verg. georg. 2.462> Mane salutantum totis uomit aedibus undam,
<verg. georg. 2.463> Nec uarios inhiant pulchra testudine postis
<verg. georg. 2.464> Illusasque auro uestis Ephyreiaque aera,
<verg. georg. 2.465> Alba neque Assyrio fucatur lana ueneno,
<verg. georg. 2.466> Nec casia liquidi corrumpitur usus oliui;
<verg. georg. 2.467> At secura quies et nescia fallere uita,
<verg. georg. 2.468> Diues opum uariarum, at latis otia fundis
<verg. georg. 2.469>(Speluncae uiuique lacus et frigida Tempe
<verg. georg. 2.470> Mugitusque boum mollesque sub arbore somni)
<verg. georg. 2.471> Non absunt; illic saltus ac lustra ferarum,
<verg. georg. 2.472> Et patiens operum exiguoque adsueta iuuentus,
<verg. georg. 2.473> Sacra deum sanctique patres; extrema per illos
<verg. georg. 2.474> Iustitia excedens terris uestigia fecit.
<verg. georg. 2.475> Me uero primum dulces ante omnia Musae,
<verg. georg. 2.476> Quarum sacra fero ingenti percussus amore,
<verg. georg. 2.477> Accipiant caelique uias et sidera monstrent,
<verg. georg. 2.478> Defectus solis uarios lunaeque labores;
<verg. georg. 2.479> Vnde tremor terris, qua ui maria alta tumescant
<verg. georg. 2.480> Obicibus ruptis rursusque in se ipsa residant,
<verg. georg. 2.481> Quid tantum Oceano properent se tinguere soles
<verg. georg. 2.482> Hiberni, uel quae tardis mora noctibus obstet.
<verg. georg. 2.483> Sin has ne possim naturae accedere partis
<verg. georg. 2.484> Frigidus obstiterit circum praecordia sanguis,
<verg. georg. 2.485> Rura mihi et rigui placeant in uallibus amnes,
<verg. georg. 2.486> Flumina amem siluasque inglorius. o ubi campi
<verg. georg. 2.487> Spercheusque et uirginibus bacchata Lacaenis
<verg. georg. 2.488> Taygeta! o qui me gelidis conuallibus Haemi
<verg. georg. 2.489> Sistat, et ingenti ramorum protegat umbra!
<verg. georg. 2.490> Felix qui potuit rerum cognoscere causas,
<verg. georg. 2.491> Atque metus omnis et inexorabile fatum
<verg. georg. 2.492> Subiecit pedibus strepitumque Acherontis auari.
<verg. georg. 2.493> Fortunatus et ille deos qui nouit agrestis
<verg. georg. 2.494> Panaque Siluanumque senem Nymphasque sorores
<verg. georg. 2.495> Illum non populi fasces, non purpura regum
<verg. georg. 2.496> Flexit et infidos agitans discordia fratres,
<verg. georg. 2.497> Aut coniurato descendens Dacus ab Histro,
<verg. georg. 2.498> Non res Romanae perituraque regna; neque ille
<verg. georg. 2.499> Aut doluit miserans inopem aut inuidit habenti.
<verg. georg. 2.500> Quos rami fructus, quos ipsa uolentia rura
<verg. georg. 2.501> Sponte tulere sua, carpsit, nec ferrea iura
<verg. georg. 2.502> Insanumque forum aut populi tabularia uidit.
<verg. georg. 2.503> Sollicitant alii remis freta caeca, ruuntque
<verg. georg. 2.504> In ferrum, penetrant aulas et limina regum;
<verg. georg. 2.505> Hic petit excidiis urbem miserosque penatis,
<verg. georg. 2.506> Vt gemma bibat et Sarrano dormiat ostro;
<verg. georg. 2.507> Condit opes alius defossoque incubat auro;
<verg. georg. 2.508> Hic stupet attonitus rostris, hunc plausus hiantem
<verg. georg. 2.509> Per cuneos geminatus enim plebisque patrumque
<verg. georg. 2.510> Corripuit; gaudent perfusi sanguine fratrum,
<verg. georg. 2.511> Exilioque domos et dulcia limina mutant
<verg. georg. 2.512> Atque alio patriam quaerunt sub sole iacentem.
<verg. georg. 2.513> Agricola incuruo terram dimouit aratro:
<verg. georg. 2.514> Hinc anni labor, hinc patriam paruosque nepotes
<verg. georg. 2.515> Sustinet, hinc armenta boum meritosque iuuencos.
<verg. georg. 2.516> Nec requies, quin aut pomis exuberet annus
<verg. georg. 2.517> Aut fetu pecorum aut Cerealis mergite culmi,
<verg. georg. 2.518> Prouentuque oneret sulcos atque horrea uincat.
<verg. georg. 2.519> Venit hiems: teritur Sicyonia baca trapetis,
<verg. georg. 2.520> Glande sues laeti redeunt, dant arbuta siluae;
<verg. georg. 2.521> Et uarios ponit fetus autumnus, et alte
<verg. georg. 2.522> Mitis in apricis coquitur uindemia saxis).
<verg. georg. 2.523> Interea dulces pendent circum oscula nati,
<verg. georg. 2.524> Casta pudicitiam seruat domus, ubera uaccae
<verg. georg. 2.525> Lactea demittunt, pinguesque in gramine laeto
<verg. georg. 2.526> Inter se aduersis luctantur cornibus haedi.
<verg. georg. 2.527> Ipse dies agitat festos fususque per herbam,
<verg. georg. 2.528> Ignis ubi in medio et socii cratera coronant,
<verg. georg. 2.529> Te libans, Lenaee, uocat pecorisque magistris
<verg. georg. 2.530> Velocis iaculi certamina ponit in ulmo,
<verg. georg. 2.531> Corporaque agresti nudant praedura palaestra.
<verg. georg. 2.532> Hanc olim ueteres uitam coluere Sabini,
<verg. georg. 2.533> Hanc Remus et frater, sic fortis Etruria creuit
<verg. georg. 2.534> Scilicet et rerum facta est pulcherrima Roma,
<verg. georg. 2.535> Septemque una sibi muro circumdedit arces.
<verg. georg. 2.536> Ante etiam sceptrum Dictaei regis et ante
<verg. georg. 2.537> Impia quam caesis gens est epulata iuuencis,
<verg. georg. 2.538> Aureus hanc uitam in terris Saturnus agebat;
<verg. georg. 2.539> Necdum etiam audierant inflari classica, necdum
<verg. georg. 2.540> Impositos duris crepitare incudibus ensis.
<verg. georg. 2.541> Sed nos immensum spatiis confecimus aequor,
<verg. georg. 2.542> Et iam tempus equum fumantia soluere colla.
<verg. georg. 3.1> Te quoque, magna Pales, et te memorande canemus 
<verg. georg. 3.2> Pastor ab Amphryso, uos, siluae amnesque Lycaei. 
<verg. georg. 3.3> Cetera, quae uacuas tenuissent carmine mentes, 
<verg. georg. 3.4> Omnia iam uulgata: quis aut Eurysthea durum, 
<verg. georg. 3.5> Aut illaudati nescit Busiridis aras? 
<verg. georg. 3.6> Cui non dictus Hylas puer et Latonia Delos 
<verg. georg. 3.7> Hippodameque umeroque Pelops insignis eburno, 
<verg. georg. 3.8> Acer equis? temptanda uia est, qua me quoque possim 
<verg. georg. 3.9> Tollere humo uictorque uirum uolitare per ora. 
<verg. georg. 3.10> Primus ego in patriam mecum, modo uita supersit, 
<verg. georg. 3.11> Aonio rediens deducam uertice Musas; 
<verg. georg. 3.12> Primus Idumaeas referam tibi, Mantua, palmas, 
<verg. georg. 3.13> Et uiridi in campo templum de marmore ponam 
<verg. georg. 3.14> Propter aquam, tardis ingens ubi flexibus errat 
<verg. georg. 3.15> Mincius et tenera praetexit harundine ripas. 
<verg. georg. 3.16> In medio mihi Caesar erit templumque tenebit: 
<verg. georg. 3.17> Illi uictor ego et Tyrio conspectus in ostro 
<verg. georg. 3.18> Centum quadriiugos agitabo ad flumina currus. 
<verg. georg. 3.19> Cuncta mihi Alpheum linquens lucosque Molorchi 
<verg. georg. 3.20> Cursibus et crudo decernet Graecia caestu. 
<verg. georg. 3.21> Ipse caput tonsae foliis ornatus oliuae 
<verg. georg. 3.22> Dona feram. iam nunc sollemnis ducere pompas 
<verg. georg. 3.23> Ad delubra iuuat caesosque uidere iuuencos, 
<verg. georg. 3.24> Vel scaena ut uersis discedat frontibus utque 
<verg. georg. 3.25> Purpurea intexti tollant aulaea Britanni. 
<verg. georg. 3.26> In foribus pugnam ex auro solidoque elephanto 
<verg. georg. 3.27> Gangaridum faciam uictorisque arma Quirini, 
<verg. georg. 3.28> Atque hic undantem bello magnumque fluentem 
<verg. georg. 3.29> Nilum ac nauali surgentis aere columnas. 
<verg. georg. 3.30> Addam urbes Asiae domitas pulsumque Niphaten 
<verg. georg. 3.31> Fidentemque fuga Parthum uersisque sagittis; 
<verg. georg. 3.32> Et duo rapta manu diuerso ex hoste tropaea 
<verg. georg. 3.33> Bisque triumphatas utroque ab litore gentis. 
<verg. georg. 3.34> Stabunt et Parii lapides, spirantia signa, 
<verg. georg. 3.35> Assaraci proles demissaeque ab Ioue gentis 
<verg. georg. 3.36> Nomina, Trosque parens et Troiae Cynthius auctor. 
<verg. georg. 3.37> Inuidia infelix furias amnemque seuerum 
<verg. georg. 3.38> Cocyti metuet tortosque Ixionis anguis 
<verg. georg. 3.39> Immanemque rotam et non exsuperabile saxum. 
<verg. georg. 3.40> Interea Dryadum siluas saltusque sequamur 
<verg. georg. 3.41> Intactos, tua, Maecenas, haud mollia iussa. 
<verg. georg. 3.42> Te sine nil altum mens incohat: en age segnis 
<verg. georg. 3.43> Rumpe moras; uocat ingenti clamore Cithaeron 
<verg. georg. 3.44> Taygetique canes domitrixque Epidaurus equorum, 
<verg. georg. 3.45> Et uox adsensu nemorum ingeminata remugit. 
<verg. georg. 3.46> Mox tamen ardentis accingar dicere pugnas 
<verg. georg. 3.47> Caesaris et nomen fama tot ferre per annos 
<verg. georg. 3.48> Tithoni prima quot abest ab origine Caesar. 
<verg. georg. 3.49> Seu quis Olympiacae miratus praemia palmae 
<verg. georg. 3.50> Pascit equos, seu quis fortis ad aratra iuuencos, 
<verg. georg. 3.51> Corpora praecipue matrum legat. optima toruae 
<verg. georg. 3.52> Forma bouis cui turpe caput, cui plurima ceruix, 
<verg. georg. 3.53> Et crurum tenus a mento palearia pendent; 
<verg. georg. 3.54> Tum longo nullus lateri modus: omnia magna, 
<verg. georg. 3.55> Pes etiam; et camuris hirtae sub cornibus aures. 
<verg. georg. 3.56> Nec mihi displiceat maculis insignis et albo, 
<verg. georg. 3.57> Aut iuga detrectans interdumque aspera cornu 
<verg. georg. 3.58> Et faciem tauro propior, quaeque ardua tota 
<verg. georg. 3.59> Et gradiens ima uerrit uestigia cauda. 
<verg. georg. 3.60> Aetas Lucinam iustosque pati hymenaeos 
<verg. georg. 3.61> Desinit ante decem, post quattuor incipit annos; 
<verg. georg. 3.62> Cetera nec feturae habilis nec fortis aratris. 
<verg. georg. 3.63> Interea, superat gregibus dum laeta iuuentas, 
<verg. georg. 3.64> Solue mares; mitte in Venerem pecuaria primus, 
<verg. georg. 3.65> Atque aliam ex alia generando suffice prolem. 
<verg. georg. 3.66> Optima quaeque dies miseris mortalibus aeui 
<verg. georg. 3.67> Prima fugit: subeunt morbi tristisque senectus 
<verg. georg. 3.68> Et labor, et durae rapit inclementia mortis. 
<verg. georg. 3.69> Semper erunt quarum mutari corpora malis: 
<verg. georg. 3.70> Semper enim refice ac, ne post amissa requiras, 
<verg. georg. 3.71> Ante ueni et subolem armento sortire quotannis. 
<verg. georg. 3.72> Nec non et pecori est idem dilectus equino. 
<verg. georg. 3.73> Tu modo, quos in spem statues summittere gentis, 
<verg. georg. 3.74> Praecipuum iam inde a teneris impende laborem. 
<verg. georg. 3.75> Continuo pecoris generosi pullus in aruis 
<verg. georg. 3.76> Altius ingreditur et mollia crura reponit; 
<verg. georg. 3.77> Primus et ire uiam et fluuios temptare minacis 
<verg. georg. 3.78> Audet et ignoto sese committere ponti, 
<verg. georg. 3.79> Nec uanos horret strepitus. illi ardua ceruix 
<verg. georg. 3.80> Argutumque caput, breuis aluus obesaque terga, 
<verg. georg. 3.81> Luxuriatque toris animosum pectus (honesti 
<verg. georg. 3.82> Spadices glaucique, color deterrimus albis 
<verg. georg. 3.83> Et giluo). tum, si qua sonum procul arma dedere 
<verg. georg. 3.84> Stare loco nescit, micat auribus et tremit artus, 
<verg. georg. 3.85> Collectumque premens uoluit(==VOLVIT) sub naribus ignem. 
<verg. georg. 3.86> Densa iuba, et dextro iactata recumbit in armo; 
<verg. georg. 3.87> At duplex agitur per lumbos spina, cauatque 
<verg. georg. 3.88> Tellurem et solido grauiter sonat ungula cornu. 
<verg. georg. 3.89> Talis Amyclaei domitus Pollucis habenis 
<verg. georg. 3.90> Cyllarus et, quorum Grai meminere poetae, 
<verg. georg. 3.91> Martis equi biiuges et magni currus Achilli. 
<verg. georg. 3.92> Talis et ipse iubam ceruice effundit equina 
<verg. georg. 3.93> Coniugis aduentu pernix Saturnus, et altum 
<verg. georg. 3.94> Pelion hinnitu fugiens impleuit acuto. 
<verg. georg. 3.95> Hunc quoque, ubi aut morbo grauis aut iam segnior annis 
<verg. georg. 3.96> Deficit, abde domo, nec turpi ignosce senectae. 
<verg. georg. 3.97> Frigidus in Venerem senior, frustraque laborem 
<verg. georg. 3.98> Ingratum trahit, et, si quando ad proelia uentumst, 
<verg. georg. 3.99> Vt quondam in stipulis magnus sine uiribus ignis, 
<verg. georg. 3.100> Incassum furit. ergo animos aeuumque notabis 
<verg. georg. 3.101> Praecipue: hinc alias artis prolemque parentum 
<verg. georg. 3.102> Et quis cuique dolor uicto, quae gloria palmae. 
<verg. georg. 3.103> Nonne uides, cum praecipiti certamine campum 
<verg. georg. 3.104> Corripuere, ruuntque effusi carcere currus, 
<verg. georg. 3.105> Cum spes arrectae iuuenum exsultantiaque haurit 
<verg. georg. 3.106> Corda pauor pulsans? illi instant uerbere torto 
<verg. georg. 3.107> Et proni dant lora, uolat ui feruidus axis; 
<verg. georg. 3.108> Iamque humiles, iamque elati sublime uidentur 
<verg. georg. 3.109> Aera per uacuum ferri atque adsurgere in auras; 
<verg. georg. 3.110> Nec mora nec requies; at fuluae nimbus harenae 
<verg. georg. 3.111> Tollitur, umescunt spumis flatuque sequentum: 
<verg. georg. 3.112> Tantus amor laudum, tantaest uictoria curae. 
<verg. georg. 3.113> Primus Erichthonius currus et quattuor ausus 
<verg. georg. 3.114> Iungere equos rapidusque rotis insistere uictor. 
<verg. georg. 3.115> Frena Pelethronii Lapithae gyrosque dedere 
<verg. georg. 3.116> Impositi dorso, atque equitem docuere sub armis 
<verg. georg. 3.117> Insultare solo et gressus glomerare superbos. 
<verg. georg. 3.118> Aequus uterque labor(==LA-BO+R), aeque iuuenemque magistri 
<verg. georg. 3.119> Exquirunt calidumque animis et cursibus acrem; 
<verg. georg. 3.120> Quamuis saepe fuga uersos ille egerit hostis, 
<verg. georg. 3.121> Et patriam Epirum referat fortisque Mycenas, 
<verg. georg. 3.122> Neptunique ipsa deducat origine gentem. 
<verg. georg. 3.123> His animaduersis instant sub tempus et omnis 
<verg. georg. 3.124> Impendunt curas denso distendere pingui 
<verg. georg. 3.125> Quem legere ducem et pecori dixere maritum; 
<verg. georg. 3.126> Florentisque secant herbas fluuiosque ministrant 
<verg. georg. 3.127> Farraque, ne blando nequeat superesse labori 
<verg. georg. 3.128> Inualidique patrum referant ieiunia nati. 
<verg. georg. 3.129> Ipsa autem macie tenuant armenta uolentes, 
<verg. georg. 3.130> Atque, ubi concubitus primos iam nota uoluptas 
<verg. georg. 3.131> Sollicitat, frondesque negant et fontibus arcent. 
<verg. georg. 3.132> Saepe etiam cursu quatiunt et sole fatigant, 
<verg. georg. 3.133> Cum grauiter tunsis gemit area frugibus, et cum 
<verg. georg. 3.134> Surgentem ad Zephyrum paleae iactantur inanes 
<verg. georg. 3.135> Hoc faciunt, nimio ne luxu obtunsior usus 
<verg. georg. 3.136> Sit genitali aruo et sulcos oblimet inertis, 
<verg. georg. 3.137> Sed rapiat sitiens Venerem interiusque recondat. 
<verg. georg. 3.138> Rursus cura patrum cadere et succedere matrum 
<verg. georg. 3.139> Incipit. exactis grauidae cum mensibus errant, 
<verg. georg. 3.140> Non illas grauibus quisquam iuga ducere plaustris, 
<verg. georg. 3.141> Non saltu superare uiam sit passus et acri 
<verg. georg. 3.142> Carpere prata fuga fluuiosque innare rapacis. 
<verg. georg. 3.143> Saltibus in uacuis pascunt et plena secundum 
<verg. georg. 3.144> Flumina, muscus ubi et uiridissima gramine ripa, 
<verg. georg. 3.145> Speluncaeque tegant et saxea procubet umbra. 
<verg. georg. 3.146> Est lucos Silari circa ilicibusque uirentem 
<verg. georg. 3.147> Plurimus Alburnum uolitans, cui nomen asilo 
<verg. georg. 3.148> Romanum est, oestrum Grai uertere uocantes, 
<verg. georg. 3.149> Asper, acerba sonans, quo tota exterrita siluis 
<verg. georg. 3.150> Diffugiunt armenta, furit mugitibus aether 
<verg. georg. 3.151> Concussus siluaeque et sicci ripa Tanagri. 
<verg. georg. 3.152> Hoc quondam monstro horribilis exercuit iras 
<verg. georg. 3.153> Inachiae Iuno pestem meditata iuuencae. 
<verg. georg. 3.154> Hunc quoque (nam mediis feruoribus acrior instat) 
<verg. georg. 3.155> Arcebis grauido pecori, armentaque pasces 
<verg. georg. 3.156> Sole recens orto aut noctem ducentibus astris. 
<verg. georg. 3.157> Post partum cura in uitulos traducitur omnis; 
<verg. georg. 3.158> Continuoque notas et nomina gentis inurunt, 
<verg. georg. 3.159> Et quos aut pecori malint summittere habendo 
<verg. georg. 3.160> Aut aris seruare sacros aut scindere terram 
<verg. georg. 3.161> Et campum horrentem fractis inuertere glebis. 
<verg. georg. 3.162> Cetera pascuntur uiridis armenta per herbas: 
<verg. georg. 3.163> Tu quos ad studium atque usum formabis agrestem 
<verg. georg. 3.164> Iam uitulos hortare uiamque insiste domandi, 
<verg. georg. 3.165> Dum faciles animi iuuenum, dum mobilis aetas. 
<verg. georg. 3.166> Ac primum laxos tenui de uimine circlos 
<verg. georg. 3.167> Ceruici subnecte; dehinc, ubi libera colla 
<verg. georg. 3.168> Seruitio adsuerint, ipsis e torquibus aptos 
<verg. georg. 3.169> Iunge pares, et coge gradum conferre iuuencos; 
<verg. georg. 3.170> Atque illis iam saepe rotae ducantur inanes 
<verg. georg. 3.171> Per terram, et summo uestigia puluere signent. 
<verg. georg. 3.172> Post ualido nitens sub pondere faginus axis 
<verg. georg. 3.173> Instrepat, et iunctos temo trahat aereus orbis. 
<verg. georg. 3.174> Interea pubi indomitae non gramina tantum 
<verg. georg. 3.175> Nec uescas salicum frondes uluamque palustrem, 
<verg. georg. 3.176> Sed frumenta manu carpes sata; nec tibi fetae 
<verg. georg. 3.177> More patrum niuea implebunt mulctraria uaccae, 
<verg. georg. 3.178> Sed tota in dulcis consument ubera natos. 
<verg. georg. 3.179> Sin ad bella magis studium turmasque ferocis, 
<verg. georg. 3.180> Aut Alphea rotis praelabi flumina Pisae 
<verg. georg. 3.181> Et Iouis in luco currus agitare uolantis: 
<verg. georg. 3.182> Primus equi labor est animos atque arma uidere 
<verg. georg. 3.183> Bellantum lituosque pati, tractuque gementem 
<verg. georg. 3.184> Ferre rotam et stabulo frenos audire sonantis; 
<verg. georg. 3.185> Tum magis atque magis blandis gaudere magistri 
<verg. georg. 3.186> Laudibus et plausae sonitum ceruicis amare. 
<verg. georg. 3.187> Atque haec iam primo depulsus ab ubere matris 
<verg. georg. 3.188> Audeat, inque uicem det mollibus ora capistris 
<verg. georg. 3.189> Inualidus etiamque tremens, etiam inscius aeui. 
<verg. georg. 3.190> At tribus exactis ubi quarta accesserit aestas, 
<verg. georg. 3.191> Carpere mox gyrum incipiat gradibusque sonare 
<verg. georg. 3.192> Compositis, sinuetque alterna uolumina crurum, 
<verg. georg. 3.193> Sitque laboranti similis; tum cursibus auras 
<verg. georg. 3.194> Tum uocet, ac per aperta uolans ceu liber habenis 
<verg. georg. 3.195> Aequora uix summa uestigia ponat harena, 
<verg. georg. 3.196> Qualis Hyperboreis Aquilo cum densus ab oris 
<verg. georg. 3.197> Incubuit, Scythiaeque hiemes atque arida differt 
<verg. georg. 3.198> Nubila: tum segetes altae campique natantes 
<verg. georg. 3.199> Lenibus horrescunt flabris, summaeque sonorem 
<verg. georg. 3.200> Dant siluae longique urguent ad litora fluctus; 
<verg. georg. 3.201> Ille uolat simul arua fuga simul aequora uerrens. 
<verg. georg. 3.202> Hinc uel ad Elei metas et maxima campi 
<verg. georg. 3.203> Sudabit spatia et spumas aget ore cruentas, 
<verg. georg. 3.204> Belgica uel molli melius feret esseda collo. 
<verg. georg. 3.205> Tum demum crassa magnum farragine corpus 
<verg. georg. 3.206> Crescere iam domitis sinito: namque ante domandum 
<verg. georg. 3.207> Ingentis tollent animos, prensique negabunt 
<verg. georg. 3.208> Verbera lenta pati et duris parere lupatis. 
<verg. georg. 3.209> Sed non ulla magis uiris industria firmat 
<verg. georg. 3.210> Quam Venerem et caeci stimulos auertere amoris, 
<verg. georg. 3.211> Siue boum siue est cui gratior usus equorum. 
<verg. georg. 3.212> Atque ideo tauros procul atque in sola relegant 
<verg. georg. 3.213> Pascua post montem oppositum et trans flumina lata, 
<verg. georg. 3.214> Aut intus clausos satura ad praesepia seruant. 
<verg. georg. 3.215> Carpit enim uiris paulatim uritque uidendo 
<verg. georg. 3.216> Femina nec nemorum patitur meminisse nec herbae 
<verg. georg. 3.217> Dulcibus illa quidem illecebris, et saepe superbos 
<verg. georg. 3.218> Cornibus inter se subigit decernere amantis. 
<verg. georg. 3.219> Pascitur in magna Sila formosa iuuenca: 
<verg. georg. 3.220> Illi alternantes multa ui proelia miscent 
<verg. georg. 3.221> Vulneribus crebris, lauit ater corpora sanguis, 
<verg. georg. 3.222> Versaque in obnixos urgentur cornua uasto 
<verg. georg. 3.223> Cum gemitu, reboant siluaeque et longus Olympus. 
<verg. georg. 3.224> Nec mos bellantis una stabulare, sed alter 
<verg. georg. 3.225> Victus abit longeque ignotis exulat oris. 
<verg. georg. 3.226> Multa gemens ignominiam plagasque superbi 
<verg. georg. 3.227> Victoris, tum quos amisit inultus amores, 
<verg. georg. 3.228> Et stabula aspectans regnis excessit auitis: 
<verg. georg. 3.229> Ergo omni cura uiris exercet et inter 
<verg. georg. 3.230> Dura iacet pernix instrato saxa cubili 
<verg. georg. 3.231> Frondibus hirsutis et carice pastus acuta, 
<verg. georg. 3.232> Et temptat sese atque irasci in cornua discit 
<verg. georg. 3.233> Arboris obnixus trunco, uentosque lacessit 
<verg. georg. 3.234> Ictibus, et sparsa ad pugnam proludit harena. 
<verg. georg. 3.235> Post ubi collectum robur uiresque refectae, 
<verg. georg. 3.236> Signa mouet praecepsque oblitum fertur in hostem: 
<verg. georg. 3.237> Fluctus uti medio coepit cum albescere ponto, 
<verg. georg. 3.238> Longius ex altoque sinum trahit, utque uolutus 
<verg. georg. 3.239> Ad terras immane sonat per saxa neque ipso 
<verg. georg. 3.240> Monte minor procumbit, at ima exaestuat unda 
<verg. georg. 3.241> Verticibus nigramque alte subiectat harenam. 
<verg. georg. 3.242> Omne adeo genus in terris hominumque ferarumque 
<verg. georg. 3.243> Et genus aequoreum, pecudes pictaeque uolucres, 
<verg. georg. 3.244> In furias ignemque ruunt: amor omnibus idem. 
<verg. georg. 3.245> Tempore non alio catulorum oblita leaena 
<verg. georg. 3.246> Saeuior errauit campis nec funera uulgo 
<verg. georg. 3.247> Tam multa informes ursi stragemque dedere 
<verg. georg. 3.248> Per siluas; tum saeuus aper, tum pessima tigris; 
<verg. georg. 3.249> Heu male tum Libyae solis erratur in agris. 
<verg. georg. 3.250> Nonne uides ut tota tremor pertemptet equorum 
<verg. georg. 3.251> Corpora, si tantum notas odor attulit auras? 
<verg. georg. 3.252> Ac neque eos iam frena uirum neque uerbera saeua, 
<verg. georg. 3.253> Non scopuli rupesque cauae atque obiecta retardant 
<verg. georg. 3.254> Flumina correptosque unda torquentia montis. 
<verg. georg. 3.255> Ipse ruit dentesque Sabellicus exacuit sus 
<verg. georg. 3.256> Et pede prosubigit terram, fricat arbore costas 
<verg. georg. 3.257> Atque hinc atque illinc umeros ad uulnera durat. 
<verg. georg. 3.258> Quid iuuenis, magnum cui uersat in ossibus ignem 
<verg. georg. 3.259> Durus amor? nempe abruptis turbata procellis 
<verg. georg. 3.260> Nocte natat caeca serus freta; quem super ingens 
<verg. georg. 3.261> Porta tonat caeli, et scopulis illisa reclamant 
<verg. georg. 3.262> Aequora; nec miseri possunt reuocare parentes, 
<verg. georg. 3.263> Nec moritura super crudeli funere uirgo. 
<verg. georg. 3.264> Quid lynces Bacchi uariae et genus acre luporum 
<verg. georg. 3.265> Atque canum? quid quae imbelles dant proelia cerui? 
<verg. georg. 3.266> Scilicet ante omnis furor est insignis equarum; 
<verg. georg. 3.267> Et mentem Venus ipsa dedit, quo tempore Glauci 
<verg. georg. 3.268> Potniades malis membra absumpsere quadrigae. 
<verg. georg. 3.269> Illas ducit amor trans Gargara transque sonantem 
<verg. georg. 3.270> Ascanium; superant montis et flumina tranant. 
<verg. georg. 3.271> Continuoque auidis ubi subdita flamma medullis 
<verg. georg. 3.272>(Vere magis, quia uere calor redit ossibus) illae 
<verg. georg. 3.273> Ore omnes uersae in Zephyrum stant rupibus altis, 
<verg. georg. 3.274> Exceptantque leuis auras, et saepe sine ullis 
<verg. georg. 3.275> Coniugiis uento grauidae (mirabile dictu) 
<verg. georg. 3.276> Saxa per et scopulos et depressas conuallis 
<verg. georg. 3.277> Diffugiunt, non, Eure, tuos, neque solis ad ortus, 
<verg. georg. 3.278> In Borean Caurumque, aut unde nigerrimus Auster 
<verg. georg. 3.279> Nascitur et pluuio contristat frigore caelum. 
<verg. georg. 3.280> Hic demum, hippomanes uero quod nomine dicunt 
<verg. georg. 3.281> Pastores, lentum destillat ab inguine uirus, 
<verg. georg. 3.282> Hippomanes, quod saepe malae legere nouercae 
<verg. georg. 3.283> Miscueruntque herbas et non innoxia uerba. 
<verg. georg. 3.284> Sed fugit interea, fugit irreparabile tempus, 
<verg. georg. 3.285> Singula dum capti circumuectamur amore. 
<verg. georg. 3.286> Hoc satis armentis. superat pars altera curae, 
<verg. georg. 3.287> Lanigeros agitare greges hirtasque capellas. 
<verg. georg. 3.288> Hic labor, hinc laudem fortes sperate coloni. 
<verg. georg. 3.289> Nec sum animi dubius uerbis ea uincere magnum 
<verg. georg. 3.290> Quam sit et angustis hunc addere rebus honorem; 
<verg. georg. 3.291> Sed me Parnasi deserta per ardua dulcis 
<verg. georg. 3.292> Raptat amor; iuuat ire iugis, qua nulla priorum 
<verg. georg. 3.293> Castaliam molli deuertitur orbita cliuo. 
<verg. georg. 3.294> Nunc, ueneranda Pales, magno nunc ore sonandum. 
<verg. georg. 3.295> Incipiens stabulis edico in mollibus herbam 
<verg. georg. 3.296> Carpere ouis, dum mox frondosa reducitur aestas, 
<verg. georg. 3.297> Et multa duram stipula felicumque maniplis 
<verg. georg. 3.298> Sternere subter humum, glacies ne frigida laedat 
<verg. georg. 3.299> Molle pecus scabiemque ferat turpisque podagras. 
<verg. georg. 3.300> Post hinc digressus iubeo frondentia capris 
<verg. georg. 3.301> Arbuta sufficere et fluuios praebere recentis, 
<verg. georg. 3.302> Et stabula a uentis hiberno opponere soli 
<verg. georg. 3.303> Ad medium conuersa diem, cum frigidus olim 
<verg. georg. 3.304> Iam cadit extremoque irrorat Aquarius anno. 
<verg. georg. 3.305> Hae quoque non cura nobis leuiore tuendae 
<verg. georg. 3.306>(Nec minor usus erit, quamuis Milesia magno 
<verg. georg. 3.307> Vellera mutentur Tyrios incocta rubores), 
<verg. georg. 3.308> Densior hinc suboles, hinc largi copia lactis; 
<verg. georg. 3.309> Quam magis exhausto spumauerit ubere mulctra 
<verg. georg. 3.310> Laeta magis pressis manabunt flumina mammis. 
<verg. georg. 3.311> Nec minus interea barbas incanaque menta 
<verg. georg. 3.312> Cinyphii tondent hirci saetasque comantis 
<verg. georg. 3.313> Vsum in castrorum et miseris uelamina nautis. 
<verg. georg. 3.314> Pascuntur uero siluas et summa Lycaei, 
<verg. georg. 3.315> Horrentisque rubos et amantis ardua dumos. 
<verg. georg. 3.316> Atque ipsae memores redeunt in tecta, suosque 
<verg. georg. 3.317> Ducunt, et grauido superant uix ubere limen. 
<verg. georg. 3.318> Ergo omni studio glaciem uentosque niualis, 
<verg. georg. 3.319> Quo minor est illis curae mortalis egestas, 
<verg. georg. 3.320> Auertes, uictumque feres et uirgea laetus 
<verg. georg. 3.321> Pabula, nec tota claudes faenilia bruma. 
<verg. georg. 3.322> At uero Zephyris cum laeta uocantibus aestas 
<verg. georg. 3.323> In saltus utrumque gregem atque in pascua mittet, 
<verg. georg. 3.324> Luciferi primo cum sidere frigida rura 
<verg. georg. 3.325> Carpamus, dum mane nouum, dum gramina canent, 
<verg. georg. 3.326> Et ros in tenera pecori gratissimus herba. 
<verg. georg. 3.327> Inde ubi quarta sitim caeli collegerit hora 
<verg. georg. 3.328> Et cantu querulae rumpent arbusta cicadae, 
<verg. georg. 3.329> Ad puteos aut alta greges ad stagna iubebo 
<verg. georg. 3.330> Currentem ilignis potare canalibus undam; 
<verg. georg. 3.331> Aestibus at mediis umbrosam exquirere uallem, 
<verg. georg. 3.332> Sicubi magna Iouis antiquo robore quercus 
<verg. georg. 3.333> Ingentis tendat ramos, aut sicubi nigrum 
<verg. georg. 3.334> Ilicibus crebris sacra nemus accubet umbra; 
<verg. georg. 3.335> Tum tenuis dare rursus aquas et pascere rursus 
<verg. georg. 3.336> Solis ad occasum, cum frigidus aera uesper 
<verg. georg. 3.337> Temperat, et saltus reficit iam roscida luna, 
<verg. georg. 3.338> Litoraque alcyonen resonant, acalanthida dumi. 
<verg. georg. 3.339> Quid tibi pastores Libyae, quid pascua uersu 
<verg. georg. 3.340> Prosequar et raris habitata mapalia tectis? 
<verg. georg. 3.341> Saepe diem noctemque et totum ex ordine mensem 
<verg. georg. 3.342> Pascitur itque pecus longa in deserta sine ullis 
<verg. georg. 3.343> Hospitiis: tantum campi iacet. omnia secum 
<verg. georg. 3.344> Armentarius Afer agit, tectumque laremque 
<verg. georg. 3.345> Armaque Amyclaeumque canem Cressamque pharetram; 
<verg. georg. 3.346> Non secus ac patriis acer Romanus in armis 
<verg. georg. 3.347> Iniusto sub fasce uiam cum carpit, et hosti 
<verg. georg. 3.348> Ante exspectatum positis stat in agmine castris. 
<verg. georg. 3.349> At non qua Scythiae gentes Maeotiaque unda, 
<verg. georg. 3.350> Turbidus et torquens flauentis Hister harenas, 
<verg. georg. 3.351> Quaque redit medium Rhodope porrecta sub axem. 
<verg. georg. 3.352> Illic clausa tenent stabulis armenta, neque ullae 
<verg. georg. 3.353> Aut herbae campo apparent aut arbore frondes; 
<verg. georg. 3.354> Sed iacet aggeribus niueis informis et alto 
<verg. georg. 3.355> Terra gelu late septemque adsurgit in ulnas. 
<verg. georg. 3.356> Semper hiems, semper spirantes frigora Cauri. 
<verg. georg. 3.357> Tum Sol pallentis haud umquam discutit umbras, 
<verg. georg. 3.358> Nec cum inuectus equis altum petit aethera, nec cum 
<verg. georg. 3.359> Praecipitem Oceani rubro lauit aequore currum. 
<verg. georg. 3.360> Concrescunt subitae currenti in flumine crustae, 
<verg. georg. 3.361> Vndaque iam tergo ferratos sustinet orbis, 
<verg. georg. 3.362> Puppibus illa prius, patulis nunc hospita plaustris; 
<verg. georg. 3.363> Aeraque dissiliunt uulgo, uestesque rigescunt 
<verg. georg. 3.364> Indutae, caeduntque securibus umida uina, 
<verg. georg. 3.365> Et totae solidam in glaciem uertere lacunae, 
<verg. georg. 3.366> Stiriaque impexis induruit horrida barbis. 
<verg. georg. 3.367> Interea toto non setius aere ningit: 
<verg. georg. 3.368> Intereunt pecudes, stant circumfusa pruinis 
<verg. georg. 3.369> Corpora magna boum, confertoque agmine cerui 
<verg. georg. 3.370> Torpent mole noua et summis uix cornibus exstant. 
<verg. georg. 3.371> Hos non immissis canibus, non cassibus ullis 
<verg. georg. 3.372> Puniceaeue agitant pauidos formidine pennae, 
<verg. georg. 3.373> Sed frustra oppositum trudentis pectore montem 
<verg. georg. 3.374> Comminus obtruncant ferro grauiterque rudentis 
<verg. georg. 3.375> Caedunt et magno laeti clamore reportant. 
<verg. georg. 3.376> Ipsi in defossis specubus secura sub alta 
<verg. georg. 3.377> Otia agunt terra, congestaque robora totasque 
<verg. georg. 3.378> Aduoluere focis ulmos ignique dedere. 
<verg. georg. 3.379> Hic noctem ludo ducunt, et pocula laeti 
<verg. georg. 3.380> Fermento atque acidis imitantur uitea sorbis. 
<verg. georg. 3.381> Talis Hyperboreo septem subiecta trioni 
<verg. georg. 3.382> Gens effrena uirum Riphaeo tunditur Euro 
<verg. georg. 3.383> Et pecudum fuluis uelatur corpora saetis. 
<verg. georg. 3.384> Si tibi lanitium curae, primum aspera silua 
<verg. georg. 3.385> Lappaeque tribolique absint; fuge pabula laeta, 
<verg. georg. 3.386> Continuoque greges uillis lege mollibus albos. 
<verg. georg. 3.387> Illum autem, quamuis aries sit candidus ipse, 
<verg. georg. 3.388> Nigra subest udo tantum cui lingua palato, 
<verg. georg. 3.389> Reice, ne maculis infuscet uellera pullis 
<verg. georg. 3.390> Nascentum, plenoque alium circumspice campo. 
<verg. georg. 3.391> Munere sic niueo lanae, si credere dignum est, 
<verg. georg. 3.392> Pan deus Arcadiae captam te, Luna, fefellit 
<verg. georg. 3.393> In nemora alta uocans; nec tu aspernata uocantem. 
<verg. georg. 3.394> At cui lactis amor, cytisum lotosque frequentis 
<verg. georg. 3.395> Ipse manu salsasque ferat praesepibus herbas: 
<verg. georg. 3.396> Hinc et amant fluuios magis, et magis ubera tendunt 
<verg. georg. 3.397> Et salis occultum referunt in lacte saporem. 
<verg. georg. 3.398> Multi etiam excretos prohibent a matribus haedos, 
<verg. georg. 3.399> Primaque ferratis praefigunt ora capistris. 
<verg. georg. 3.400> Quod surgente die mulsere horisque diurnis, 
<verg. georg. 3.401> Nocte premunt; quod iam tenebris et sole cadente, 
<verg. georg. 3.402> Sub lucem exportant calathis (adit oppida pastor), 
<verg. georg. 3.403> Aut parco sale contingunt hiemique reponunt. 
<verg. georg. 3.404> Nec tibi cura canum fuerit postrema, sed una 
<verg. georg. 3.405> Velocis Spartae catulos acremque Molossum 
<verg. georg. 3.406> Pasce sero pingui. numquam custodibus illis 
<verg. georg. 3.407> Nocturnum stabulis furem incursusque luporum 
<verg. georg. 3.408> Aut impacatos a tergo horrebis Hiberos. 
<verg. georg. 3.409> Saepe etiam cursu timidos agitabis onagros, 
<verg. georg. 3.410> Et canibus leporem, canibus uenabere dammas; 
<verg. georg. 3.411> Saepe uolutabris pulsos siluestribus apros 
<verg. georg. 3.412> Latratu turbabis agens, montisque per altos 
<verg. georg. 3.413> Ingentem clamore premes ad retia ceruum. 
<verg. georg. 3.414> Disce et odoratam stabulis accendere cedrum, 
<verg. georg. 3.415> Galbaneoque agitare grauis nidore chelydros. 
<verg. georg. 3.416> Saepe sub immotis praesepibus aut mala tactu 
<verg. georg. 3.417> Vipera delituit caelumque exterrita fugit, 
<verg. georg. 3.418> Aut tecto adsuetus coluber succedere et umbrae 
<verg. georg. 3.419>(Pestis acerba boum) pecorique aspergere uirus, 
<verg. georg. 3.420> Fouit humum. cape saxa manu, cape robora, pastor, 
<verg. georg. 3.421> Tollentemque minas et sibila colla tumentem 
<verg. georg. 3.422> Deice. iamque fuga timidum caput abdidit alte, 
<verg. georg. 3.423> Cum medii nexus extremaeque agmina caudae 
<verg. georg. 3.424> Soluuntur tardosque trahit sinus ultimus orbis. 
<verg. georg. 3.425> Est etiam ille malus Calabris in saltibus anguis 
<verg. georg. 3.426> Squamea conuoluens sublato pectore terga 
<verg. georg. 3.427> Atque notis longam maculosus grandibus aluum, 
<verg. georg. 3.428> Qui, dum amnes ulli rumpuntur fontibus et dum 
<verg. georg. 3.429> Vere madent udo terrae ac pluuialibus Austris, 
<verg. georg. 3.430> Stagna colit ripisque habitans hic piscibus atram 
<verg. georg. 3.431> Improbus ingluuiem ranisque loquacibus explet; 
<verg. georg. 3.432> Postquam exusta palus, terraeque ardore dehiscunt, 
<verg. georg. 3.433> Exsilit in siccum, et flammantia lumina torquens 
<verg. georg. 3.434> Saeuit agris asperque siti atque exterritus aestu. 
<verg. georg. 3.435> Ne mihi tum mollis sub diuo carpere somnos 
<verg. georg. 3.436> Neu dorso nemoris libeat iacuisse per herbas, 
<verg. georg. 3.437> Cum positis nouus exuuiis nitidusque iuuenta 
<verg. georg. 3.438> Voluitur, aut catulos tectis aut oua relinquens, 
<verg. georg. 3.439> Arduus ad solem, et linguis micat ore trisulcis. 
<verg. georg. 3.440> Morborum quoque te causas et signa docebo. 
<verg. georg. 3.441> Turpis ouis temptat scabies, ubi frigidus imber 
<verg. georg. 3.442> Altius ad uiuum persedit et horrida cano 
<verg. georg. 3.443> Bruma gelu, uel cum tonsis illotus adhaesit 
<verg. georg. 3.444> Sudor, et hirsuti secuerunt corpora uepres. 
<verg. georg. 3.445> Dulcibus idcirco fluuiis pecus omne magistri 
<verg. georg. 3.446> Perfundunt, udisque aries in gurgite uillis 
<verg. georg. 3.447> Mersatur, missusque secundo defluit amni; 
<verg. georg. 3.448> Aut tonsum tristi contingunt corpus amurca 
<verg. georg. 3.449> Et spumas miscent argenti uiuaque sulpura 
<verg. georg. 3.450> Idaeasque pices et pinguis unguine ceras 
<verg. georg. 3.451> Scillamque elleborosque grauis nigrumque bitumen. 
<verg. georg. 3.452> Non tamen ulla magis praesens fortuna laborumst 
<verg. georg. 3.453> Quam si quis ferro potuit rescindere summum 
<verg. georg. 3.454> Vlceris os: alitur uitium uiuitque tegendo, 
<verg. georg. 3.455> Dum medicas adhibere manus ad uulnera pastor 
<verg. georg. 3.456> Abnegat et meliora deos sedet omnia poscens. 
<verg. georg. 3.457> Quin etiam, ima dolor balantum lapsus ad ossa 
<verg. georg. 3.458> Cum furit atque artus depascitur arida febris, 
<verg. georg. 3.459> Profuit incensos aestus auertere et inter 
<verg. georg. 3.460> Ima ferire pedis salientem sanguine uenam, 
<verg. georg. 3.461> Bisaltae quo more solent acerque Gelonus, 
<verg. georg. 3.462> Cum fugit in Rhodopen atque in deserta Getarum, 
<verg. georg. 3.463> Et lac concretum cum sanguine potat equino. 
<verg. georg. 3.464> Quam procul aut molli succedere saepius umbrae 
<verg. georg. 3.465> Videris aut summas carpentem ignauius herbas 
<verg. georg. 3.466> Extremamque sequi, aut medio procumbere campo 
<verg. georg. 3.467> Pascentem et serae solam decedere nocti: 
<verg. georg. 3.468> Continuo culpam ferro compesce priusquam 
<verg. georg. 3.469> Dira per incautum serpant contagia uulgus. 
<verg. georg. 3.470> Non tam creber agens hiemem ruit aequore turbo 
<verg. georg. 3.471> Quam multae pecudum pestes. nec singula morbi 
<verg. georg. 3.472> Corpora corripiunt, sed tota aestiua repente, 
<verg. georg. 3.473> Spemque gregemque simul cunctamque ab origine gentem. 
<verg. georg. 3.474> Tum sciat, aerias Alpis et Norica si quis 
<verg. georg. 3.475> Castella in tumulis et Iapydis arua Timaui 
<verg. georg. 3.476> Nunc quoque post tanto uideat, desertaque regna 
<verg. georg. 3.477> Pastorum et longe saltus lateque uacantis. 
<verg. georg. 3.478> Hic quondam morbo caeli miseranda coortast 
<verg. georg. 3.479> Tempestas totoque autumni incanduit aestu 
<verg. georg. 3.480> Et genus omne neci pecudum dedit, omne ferarum, 
<verg. georg. 3.481> Corrupitque lacus, infecit pabula tabo. 
<verg. georg. 3.482> Nec uia mortis erat simplex; sed ubi ignea uenis 
<verg. georg. 3.483> Omnibus acta sitis miseros adduxerat artus, 
<verg. georg. 3.484> Rursus abundabat fluidus liquor omniaque in se 
<verg. georg. 3.485> Ossa minutatim morbo collapsa trahebat. 
<verg. georg. 3.486> Saepe in honore deum medio stans hostia ad aram, 
<verg. georg. 3.487> Lanea dum niuea circumdatur infula uitta, 
<verg. georg. 3.488> Inter cunctantis cecidit moribunda ministros. 
<verg. georg. 3.489> Aut si quam ferro mactauerat ante sacerdos, 
<verg. georg. 3.490> Inde neque impositis ardent altaria fibris, 
<verg. georg. 3.491> Nec responsa potest consultus reddere uates, 
<verg. georg. 3.492> Ac uix suppositi tinguntur sanguine cultri 
<verg. georg. 3.493> Summaque ieiuna sanie infuscatur harena. 
<verg. georg. 3.494> Hinc laetis uituli uulgo moriuntur in herbis 
<verg. georg. 3.495> Et dulcis animas plena ad praesepia reddunt; 
<verg. georg. 3.496> Hinc canibus blandis rabies uenit, et quatit aegros 
<verg. georg. 3.497> Tussis anhela sues ac faucibus angit obesis. 
<verg. georg. 3.498> Labitur infelix studiorum atque immemor herbae 
<verg. georg. 3.499> Victor equus fontisque auertitur et pede terram 
<verg. georg. 3.500> Crebra ferit; demissae aures, incertus ibidem 
<verg. georg. 3.501> Sudor et ille quidem morituris frigidus; aret 
<verg. georg. 3.502> Pellis et ad tactum tractanti dura resistit. 
<verg. georg. 3.503> Haec ante exitium primis dant signa diebus. 
<verg. georg. 3.504> Sin in processu coepit crudescere morbus, 
<verg. georg. 3.505> Tum uero ardentes oculi atque attractus ab alto 
<verg. georg. 3.506> Spiritus, interdum gemitu grauis, imaque longo 
<verg. georg. 3.507> Ilia singultu tendunt, it naribus ater 
<verg. georg. 3.508> Sanguis, et obsessas fauces premit aspera lingua. 
<verg. georg. 3.509> Profuit inserto latices infundere cornu 
<verg. georg. 3.510> Lenaeos; ea uisa salus morientibus una. 
<verg. georg. 3.511> Mox erat hoc ipsum exitio, furiisque refecti 
<verg. georg. 3.512> Ardebant, ipsique suos iam morte sub aegra 
<verg. georg. 3.513>(Di meliora piis, erroremque hostibus illum!) 
<verg. georg. 3.514> Discissos nudis laniabant dentibus artus. 
<verg. georg. 3.515> Ecce autem duro fumans sub uomere taurus 
<verg. georg. 3.516> Concidit et mixtum spumis uomit ore cruorem 
<verg. georg. 3.517> Extremosque ciet gemitus. it tristis arator 
<verg. georg. 3.518> Maerentem abiungens fraterna morte iuuencum, 
<verg. georg. 3.519> Atque opere in medio defixa relinquit aratra. 
<verg. georg. 3.520> Non umbrae altorum nemorum, non mollia possunt 
<verg. georg. 3.521> Prata mouere animum, non qui per saxa uolutus 
<verg. georg. 3.522> Purior electro campum petit amnis; at ima 
<verg. georg. 3.523> Soluuntur latera atque oculos stupor urget inertis 
<verg. georg. 3.524> Ad terramque fluit deuexo pondere ceruix. 
<verg. georg. 3.525> Quid labor aut benefacta iuuant? quid uomere terras 
<verg. georg. 3.526> Inuertisse grauis? atqui non Massica Bacchi 
<verg. georg. 3.527> Munera, non illis epulae nocuere repostae: 
<verg. georg. 3.528> Frondibus et uictu pascuntur simplicis herbae, 
<verg. georg. 3.529> Pocula sunt fontes liquidi atque exercita cursu 
<verg. georg. 3.530> Flumina, nec somnos abrumpit cura salubris. 
<verg. georg. 3.531> Tempore non alio dicunt regionibus illis 
<verg. georg. 3.532> Quaesitas ad sacra boues Iunonis et uris 
<verg. georg. 3.533> Imparibus ductos alta ad donaria currus. 
<verg. georg. 3.534> Ergo aegre rastris terram rimantur, et ipsis 
<verg. georg. 3.535> Vnguibus infodiunt fruges montisque per altos 
<verg. georg. 3.536> Contenta ceruice trahunt stridentia plaustra. 
<verg. georg. 3.537> Non lupus insidias explorat ouilia circum 
<verg. georg. 3.538> Nec gregibus nocturnus obambulat: acrior illum 
<verg. georg. 3.539> Cura domat; timidi dammae ceruique fugaces 
<verg. georg. 3.540> Nunc interque canes et circum tecta uagantur. 
<verg. georg. 3.541> Iam maris immensi prolem et genus omne natantum 
<verg. georg. 3.542> Litore in extremo ceu naufraga corpora fluctus 
<verg. georg. 3.543> Proluit; insolitae fugiunt in flumina phocae. 
<verg. georg. 3.544> Interit et curuis frustra defensa latebris 
<verg. georg. 3.545> Vipera et attoniti squamis astantibus hydri. 
<verg. georg. 3.546> Ipsis est aer auibus non aequus, et illae 
<verg. georg. 3.547> Praecipites alta uitam sub nube relinquunt. 
<verg. georg. 3.548> Praeterea iam nec mutari pabula refert, 
<verg. georg. 3.549> Quaesitaeque nocent artes; cessere magistri, 
<verg. georg. 3.550> Phillyrides Chiron Amythaoniusque Melampus. 
<verg. georg. 3.551> Saeuit et in lucem Stygiis emissa tenebris 
<verg. georg. 3.552> Pallida Tisiphone Morbos agit ante Metumque, 
<verg. georg. 3.553> Inque dies auidum surgens caput altius effert. 
<verg. georg. 3.554> Balatu pecorum et crebris mugitibus amnes 
<verg. georg. 3.555> Arentesque sonant ripae collesque supini. 
<verg. georg. 3.556> Iamque cateruatim dat stragem atque aggerat ipsis 
<verg. georg. 3.557> In stabulis turpi dilapsa cadauera tabo, 
<verg. georg. 3.558> Donec humo tegere ac foueis abscondere discunt. 
<verg. georg. 3.559> Nam neque erat coriis usus, nec uiscera quisquam 
<verg. georg. 3.560> Aut undis abolere potest aut uincere flamma; 
<verg. georg. 3.561> Ne tondere quidem morbo illuuieque peresa 
<verg. georg. 3.562> Vellera nec telas possunt attingere putris; 
<verg. georg. 3.563> Verum etiam inuisos si quis temptarat amictus, 
<verg. georg. 3.564> Ardentes papulae atque immundus olentia sudor 
<verg. georg. 3.565> Membra sequebatur, nec longo deinde moranti 
<verg. georg. 3.566> Tempore contactos artus sacer ignis edebat. 
<verg. georg. 4.1> Protinus aerii mellis caelestia dona
<verg. georg. 4.2> Exsequar: hanc etiam, Maecenas, aspice partem.
<verg. georg. 4.3> Admiranda tibi leuium spectacula rerum
<verg. georg. 4.4> Magnanimosque duces totiusque ordine gentis
<verg. georg. 4.5> Mores et studia et populos et proelia dicam.
<verg. georg. 4.6> In tenui labor; at tenuis non gloria, si quem
<verg. georg. 4.7> Numina laeua sinunt auditque uocatus Apollo.
<verg. georg. 4.8> Principio sedes apibus statioque petenda,
<verg. georg. 4.9> Quo neque sit uentis aditus (nam pabula uenti
<verg. georg. 4.10> Ferre domum prohibent) neque oues haedique petulci
<verg. georg. 4.11> Floribus insultent, aut errans bucula campo
<verg. georg. 4.12> Decutiat rorem et surgentis atterat herbas.
<verg. georg. 4.13> Absint et picti squalentia terga lacerti
<verg. georg. 4.14> Pinguibus a stabulis, meropesque aliaeque uolucres
<verg. georg. 4.15> Et manibus Procne pectus signata cruentis;
<verg. georg. 4.16> Omnia nam late uastant ipsasque uolantis
<verg. georg. 4.17> Ore ferunt dulcem nidis immitibus escam.
<verg. georg. 4.18> At liquidi fontes et stagna uirentia musco
<verg. georg. 4.19> Adsint et tenuis fugiens per gramina riuus,
<verg. georg. 4.20> Palmaque uestibulum aut ingens oleaster inumbret,
<verg. georg. 4.21> Vt, cum prima noui ducent examina reges
<verg. georg. 4.22> Vere suo, ludetque fauis emissa iuuentus,
<verg. georg. 4.23> Vicina inuitet decedere ripa calori,
<verg. georg. 4.24> Obuiaque hospitiis teneat frondentibus arbos.
<verg. georg. 4.25> In medium, seu stabit iners seu profluet umor,
<verg. georg. 4.26> Transuersas salices et grandia conice saxa,
<verg. georg. 4.27> Pontibus ut crebris possint consistere et alas
<verg. georg. 4.28> Pandere ad aestiuum solem, si forte morantis
<verg. georg. 4.29> Sparserit aut praeceps Neptuno immerserit Eurus.
<verg. georg. 4.30> Haec circum casiae uirides et olentia late
<verg. georg. 4.31> Serpylla et grauiter spirantis copia thymbrae
<verg. georg. 4.32> Floreat, irriguumque bibant uiolaria fontem.
<verg. georg. 4.33> Ipsa autem, seu corticibus tibi suta cauatis
<verg. georg. 4.34> Seu lento fuerint aluaria uimine texta,
<verg. georg. 4.35> Angustos habeant aditus: nam frigore mella
<verg. georg. 4.36> Cogit hiems eademque calor liquefacta remittit-
<verg. georg. 4.37> Vtraque uis apibus pariter metuenda; neque illae
<verg. georg. 4.38> Nequiquam in tectis certatim tenuia cera
<verg. georg. 4.39> Spiramenta linunt, fucoque et floribus oras
<verg. georg. 4.40> Explent, collectumque haec ipsa ad munera gluten
<verg. georg. 4.41> Et uisco et Phrygiae seruant pice lentius Idae.
<verg. georg. 4.42> Saepe etiam effossis, si uera est fama, latebris
<verg. georg. 4.43> Sub terra fouere larem, penitusque repertae
<verg. georg. 4.44> Pumicibusque cauis exesaeque arboris antro.
<verg. georg. 4.45> Tu tamen et leui rimosa cubilia limo
<verg. georg. 4.46> Vngue fouens circum, et raras superinice frondes.
<verg. georg. 4.47> Neu propius tectis taxum sine, neue rubentis
<verg. georg. 4.48> Vre foco cancros, altae neu crede paludi,
<verg. georg. 4.49> Aut ubi odor caeni grauis aut ubi concaua pulsu
<verg. georg. 4.50> Saxa sonant uocisque offensa resultat imago.
<verg. georg. 4.51> Quod superest, ubi pulsam hiemem Sol aureus egit
<verg. georg. 4.52> Sub terras caelumque aestiua luce reclusit,
<verg. georg. 4.53> Illae continuo saltus siluasque peragrant
<verg. georg. 4.54> Purpureosque metunt flores et flumina libant
<verg. georg. 4.55> Summa leues. hinc nescio qua dulcedine laetae
<verg. georg. 4.56> Progeniem nidosque fouent, hinc arte recentis
<verg. georg. 4.57> Excudunt ceras et mella tenacia fingunt.
<verg. georg. 4.58> Hinc ubi iam emissum caueis ad sidera caeli
<verg. georg. 4.59> Nare per aestatem liquidam suspexeris agmen
<verg. georg. 4.60> Obscuramque trahi uento mirabere nubem,
<verg. georg. 4.61> Contemplator: aquas dulcis et frondea semper
<verg. georg. 4.62> Tecta petunt. huc tu iussos asperge sapores,
<verg. georg. 4.63> Trita melisphylla et cerinthae ignobile gramen,
<verg. georg. 4.64> Tinnitusque cie et Matris quate cymbala circum:
<verg. georg. 4.65> Ipsae consident medicatis sedibus, ipsae
<verg. georg. 4.66> Intima more suo sese in cunabula condent.
<verg. georg. 4.67> Sin autem ad pugnam exierint- nam saepe duobus
<verg. georg. 4.68> Regibus incessit magno discordia motu;
<verg. georg. 4.69> Continuoque animos uulgi et trepidantia bello
<verg. georg. 4.70> Corda licet longe praesciscere: namque morantis
<verg. georg. 4.71> Martius ille aeris rauci canor increpat, et uox
<verg. georg. 4.72> Auditur fractos sonitus imitata tubarum;
<verg. georg. 4.73> Tum trepidae inter se coeunt pennisque coruscant
<verg. georg. 4.74> Spiculaque exacuunt rostris aptantque lacertos
<verg. georg. 4.75> Et circa regem atque ipsa ad praetoria densae
<verg. georg. 4.76> Miscentur magnisque uocant clamoribus hostem;
<verg. georg. 4.77> Ergo ubi uer nactae sudum camposque patentis,
<verg. georg. 4.78> Erumpunt portis; concurritur, aethere in alto
<verg. georg. 4.79> Fit sonitus, magnum mixtae glomerantur in orbem
<verg. georg. 4.80> Praecipitesque cadunt; non densior aere grando,
<verg. georg. 4.81> Nec de concussa tantum pluit ilice glandis:
<verg. georg. 4.82> Ipsi per medias acies insignibus alis
<verg. georg. 4.83> Ingentis animos angusto in pectore uersant,
<verg. georg. 4.84> Vsque adeo obnixi non cedere dum grauis aut hos
<verg. georg. 4.85> Aut hos uersa fuga uictor dare terga subegit.
<verg. georg. 4.86> Hi motus animorum atque haec certamina tanta
<verg. georg. 4.87> Pulueris exigui iactu compressa quiescent.
<verg. georg. 4.88> Verum ubi ductores acie reuocaueris ambo,
<verg. georg. 4.89> Deterior qui uisus, eum, ne prodigus obsit,
<verg. georg. 4.90> Dede neci; melior uacua sine regnet in aula.
<verg. georg. 4.91> Alter erit maculis auro squalentibus ardens;
<verg. georg. 4.92> Nam duo sunt genera: hic melior insignis et ore
<verg. georg. 4.93> Et rutilis clarus squamis; ille horridus alter
<verg. georg. 4.94> Desidia latamque trahens inglorius aluum.
<verg. georg. 4.95> Vt binae regum facies, ita corpora plebis.
<verg. georg. 4.96> Namque aliae turpes horrent, ceu puluere ab alto
<verg. georg. 4.97> Cum uenit et sicco terram spuit ore uiator
<verg. georg. 4.98> Aridus; elucent aliae et fulgore coruscant
<verg. georg. 4.99> Ardentes auro et paribus lita corpora guttis.
<verg. georg. 4.100> Haec potior suboles, hinc caeli tempore certo
<verg. georg. 4.101> Dulcia mella premes, nec tantum dulcia quantum
<verg. georg. 4.102> Et liquida et durum Bacchi domitura saporem.
<verg. georg. 4.103> At cum incerta uolant caeloque examina ludunt
<verg. georg. 4.104> Contemnuntque fauos et frigida tecta relinquunt,
<verg. georg. 4.105> Instabilis animos ludo prohibebis inani.
<verg. georg. 4.106> Nec magnus prohibere labor: tu regibus alas
<verg. georg. 4.107> Eripe; non illis quisquam cunctantibus altum
<verg. georg. 4.108> Ire iter aut castris audebit uellere signa.
<verg. georg. 4.109> Inuitent croceis halantes floribus horti
<verg. georg. 4.110> Et custos furum atque auium cum falce saligna
<verg. georg. 4.111> Hellespontiaci seruet tutela Priapi.
<verg. georg. 4.112> Ipse thymum tinosque ferens de montibus altis
<verg. georg. 4.113> Tecta serat late circum cui talia curae;
<verg. georg. 4.114> Ipse labore manum duro terat, ipse feracis
<verg. georg. 4.115> Figat humo plantas et amicos irriget imbris.
<verg. georg. 4.116> Atque equidem, extremo ni iam sub fine laborum
<verg. georg. 4.117> Vela traham et terris festinem aduertere proram,
<verg. georg. 4.118> Forsitan et pinguis hortos quae cura colendi
<verg. georg. 4.119> Ornaret canerem biferique rosaria Paesti
<verg. georg. 4.120> Quoque(==QVO+QVE) modo potis gauderent intiba riuis
<verg. georg. 4.121> Et uirides apio ripae tortusque per herbam
<verg. georg. 4.122> Cresceret in uentrem cucumis; nec sera comantem
<verg. georg. 4.123> Narcissum aut flexi tacuissem uimen acanthi
<verg. georg. 4.124> Pallentisque hederas et amantis litora myrtos.
<verg. georg. 4.125> Namque sub Oebaliae memini me turribus arcis,
<verg. georg. 4.126> Qua niger umectat flauentia culta Galaesus,
<verg. georg. 4.127> Corycium uidisse senem, cui pauca relicti
<verg. georg. 4.128> Iugera ruris erant, nec fertilis illa iuuencis
<verg. georg. 4.129> Nec pecori opportuna seges nec commoda Baccho.
<verg. georg. 4.130> Hic rarum tamen in dumis olus albaque circum
<verg. georg. 4.131> Lilia uerbenasque premens uescumque papauer
<verg. georg. 4.132> Regum aequabat opes animis, seraque reuertens
<verg. georg. 4.133> Nocte domum dapibus mensas onerabat inemptis.
<verg. georg. 4.134> Primus uere rosam atque autumno carpere poma,
<verg. georg. 4.135> Et cum tristis hiems etiamnum frigore saxa
<verg. georg. 4.136> Rumperet et glacie cursus frenaret aquarum,
<verg. georg. 4.137> Ille comam mollis iam tondebat hyacinthi
<verg. georg. 4.138> Aestatem increpitans seram Zephyrosque morantis.
<verg. georg. 4.139> Ergo apibus fetis idem atque examine multo
<verg. georg. 4.140> Primus abundare et spumantia cogere pressis
<verg. georg. 4.141> Mella fauis; illi tiliae atque uberrima pinus,
<verg. georg. 4.142> Quotque in flore nouo pomis se fertilis arbos
<verg. georg. 4.143> Induerat totidem autumno matura tenebat.
<verg. georg. 4.144> Ille etiam seras in uersum distulit ulmos
<verg. georg. 4.145> Eduramque pirum et spinos iam pruna ferentis
<verg. georg. 4.146> Iamque ministrantem platanum potantibus umbras.
<verg. georg. 4.147> Verum haec ipse equidem spatiis exclusus iniquis
<verg. georg. 4.148> Praetereo atque aliis post me memoranda relinquo.
<verg. georg. 4.149> Nunc age, naturas apibus quas Iuppiter ipse
<verg. georg. 4.150> Addidit expediam, pro qua mercede canoros
<verg. georg. 4.151> Curetum sonitus crepitantiaque aera secutae
<verg. georg. 4.152> Dictaeo caeli regem pauere sub antro.
<verg. georg. 4.153> Solae communis natos, consortia tecta
<verg. georg. 4.154> Vrbis habent, magnisque agitant sub legibus aeuum,
<verg. georg. 4.155> Et patriam solae et certos nouere penatis;
<verg. georg. 4.156> Venturaeque hiemis memores aestate laborem
<verg. georg. 4.157> Experiuntur et in medium quaesita reponunt.
<verg. georg. 4.158> Namque aliae uictu inuigilant et foedere pacto
<verg. georg. 4.159> Exercentur agris; pars intra saepta domorum
<verg. georg. 4.160> Narcissi lacrimam et lentum de cortice gluten
<verg. georg. 4.161> Prima fauis ponunt fundamina, deinde tenacis
<verg. georg. 4.162> Suspendunt ceras; aliae spem gentis adultos
<verg. georg. 4.163> Educunt fetus; aliae purissima mella
<verg. georg. 4.164> Stipant et liquido distendunt nectare cellas.
<verg. georg. 4.165> Sunt quibus ad portas cecidit custodia sorti,
<verg. georg. 4.166> Inque uicem speculantur aquas et nubila caeli,
<verg. georg. 4.167> Aut onera accipiunt uenientum, aut agmine facto
<verg. georg. 4.168> Ignauum fucos pecus a praesepibus arcent.
<verg. georg. 4.169> Feruet opus, redolentque thymo fragrantia mella.
<verg. georg. 4.170> Ac ueluti lentis Cyclopes fulmina massis
<verg. georg. 4.171> Cum properant, alii taurinis follibus auras
<verg. georg. 4.172> Accipiunt redduntque, alii stridentia tingunt
<verg. georg. 4.173> Aera lacu; gemit impositis incudibus Aetna;
<verg. georg. 4.174> Illi inter sese magna ui bracchia tollunt
<verg. georg. 4.175> In numerum, uersantque tenaci forcipe ferrum:
<verg. georg. 4.176> Non aliter, si parua licet componere magnis,
<verg. georg. 4.177> Cecropias innatus apes amor urget habendi
<verg. georg. 4.178> Munere quamque suo. grandaeuis oppida curae
<verg. georg. 4.179> Et munire fauos et daedala fingere tecta.
<verg. georg. 4.180> At fessae multa referunt se nocte minores,
<verg. georg. 4.181> Crura thymo plenae; pascuntur et arbuta passim
<verg. georg. 4.182> Et glaucas salices casiamque crocumque rubentem
<verg. georg. 4.183> Et pinguem tiliam et ferrugineos hyacinthos.
<verg. georg. 4.184> Omnibus una quies operum, labor omnibus unus:
<verg. georg. 4.185> Mane ruunt portis; nusquam mora; rursus easdem
<verg. georg. 4.186> Vesper ubi e pastu tandem decedere campis
<verg. georg. 4.187> Admonuit, tum tecta petunt, tum corpora curant;
<verg. georg. 4.188> Fit sonitus, mussantque oras et limina circum.
<verg. georg. 4.189> Post, ubi iam thalamis se composuere, siletur
<verg. georg. 4.190> In noctem, fessosque sopor suus occupat artus.
<verg. georg. 4.191> Nec uero a stabulis pluuia impendente recedunt
<verg. georg. 4.192> Longius, aut credunt caelo aduentantibus Euris,
<verg. georg. 4.193> Sed circum tutae sub moenibus urbis aquantur
<verg. georg. 4.194> Excursusque breuis temptant, et saepe lapillos,
<verg. georg. 4.195> Vt cumbae instabiles fluctu iactante saburram,
<verg. georg. 4.196> Tollunt, his sese per inania nubila librant.
<verg. georg. 4.197> Illum adeo placuisse apibus mirabere morem,
<verg. georg. 4.198> Quod neque concubitu indulgent nec corpora segnes
<verg. georg. 4.199> In Venerem soluunt aut fetus nixibus edunt;
<verg. georg. 4.200> Verum ipsae e foliis natos, e suauibus herbis
<verg. georg. 4.201> Ore legunt, ipsae regem paruosque Quirites
<verg. georg. 4.202> Sufficiunt, aulasque et cerea regna refigunt.
<verg. georg. 4.203> Saepe etiam duris errando in cotibus alas
<verg. georg. 4.204> Attriuere, ultroque animam sub fasce dedere:
<verg. georg. 4.205> Tantus amor florum et generandi gloria mellis.
<verg. georg. 4.206> Ergo ipsas quamuis angusti terminus aeui
<verg. georg. 4.207> Excipiat (neque enim plus septima ducitur aestas),
<verg. georg. 4.208> At genus immortale manet, multosque per annos
<verg. georg. 4.209> Stat fortuna domus, et aui numerantur auorum.
<verg. georg. 4.210> Praeterea regem non sic Aegyptus et ingens
<verg. georg. 4.211> Lydia nec populi Parthorum aut Medus Hydaspes
<verg. georg. 4.212> Obseruant. rege incolumi mens omnibus unast;
<verg. georg. 4.213> Amisso rupere fidem, constructaque mella
<verg. georg. 4.214> Diripuere ipsae et cratis soluere fauorum.
<verg. georg. 4.215> Ille operum custos, illum admirantur et omnes
<verg. georg. 4.216> Circumstant fremitu denso stipantque frequentes,
<verg. georg. 4.217> Et saepe attollunt umeris et corpora bello
<verg. georg. 4.218> Obiectant pulchramque petunt per uulnera mortem.
<verg. georg. 4.219> His quidam signis atque haec exempla secuti
<verg. georg. 4.220> Esse apibus partem diuinae mentis et haustus
<verg. georg. 4.221> Aetherios dixere; deum namque ire per omnis
<verg. georg. 4.222> Terrasque tractusque maris caelumque profundum;
<verg. georg. 4.223> Hinc pecudes, armenta, uiros, genus omne ferarum,
<verg. georg. 4.224> Quemque sibi tenuis nascentem arcessere uitas:
<verg. georg. 4.225> Scilicet huc reddi deinde ac resoluta referri
<verg. georg. 4.226> Omnia, nec morti esse locum, sed uiua uolare
<verg. georg. 4.227> Sideris in numerum atque alto succedere caelo.
<verg. georg. 4.228> Si quando sedem augustam seruataque mella
<verg. georg. 4.229> Thesauri relines, prius haustu sparsus aquarum
<verg. georg. 4.230> Ora foue, fumosque manu praetende sequacis.
<verg. georg. 4.231> Bis grauidos cogunt fetus, duo tempora messis:
<verg. georg. 4.232> Taygete simul os terris ostendit honestum
<verg. georg. 4.233> Pleas et Oceani spretos pede reppulit amnis,
<verg. georg. 4.234> Aut eadem sidus fugiens ubi Piscis aquosi
<verg. georg. 4.235> Tristior hibernas caelo descendit in undas.
<verg. georg. 4.236> Illis ira modum supra est, laesaeque uenenum
<verg. georg. 4.237> Morsibus inspirant et spicula caeca relinquunt
<verg. georg. 4.238> Affixae uenis animasque in uulnere ponunt.
<verg. georg. 4.239> Sin duram metues hiemem parcesque futuro
<verg. georg. 4.240> Contusosque animos et res miserabere fractas,
<verg. georg. 4.241> At suffire thymo cerasque recidere inanis
<verg. georg. 4.242> Quis dubitet? nam saepe fauos ignotus adedit
<verg. georg. 4.243> Stelio et lucifugis congesta cubilia blattis
<verg. georg. 4.244> Immunisque sedens aliena ad pabula fucus;
<verg. georg. 4.245> Aut asper crabro imparibus se immiscuit armis,
<verg. georg. 4.246> Aut dirum tiniae genus, aut inuisa Mineruae
<verg. georg. 4.247> Laxos in foribus suspendit aranea cassis.
<verg. georg. 4.248> Quo magis exhaustae fuerint hoc acrius omnes
<verg. georg. 4.249> Incumbent generis lapsi sarcire ruinas
<verg. georg. 4.250> Complebuntque foros et floribus horrea texent.
<verg. georg. 4.251> Si uero, quoniam casus apibus quoque nostros
<verg. georg. 4.252> Vita tulit, tristi languebunt corpora morbo-
<verg. georg. 4.253> Quod iam non dubiis poteris cognoscere signis:
<verg. georg. 4.254> Continuo est aegris alius color; horrida uultum
<verg. georg. 4.255> Deformat macies; tum corpora luce carentum
<verg. georg. 4.256> Exportant tectis et tristia funera ducunt-
<verg. georg. 4.257> Aut illae pedibus conexae ad limina pendent
<verg. georg. 4.258> Aut intus clausis cunctantur in aedibus omnes
<verg. georg. 4.259> Ignauaeque fame et contracto frigore pigrae.
<verg. georg. 4.260> Tum sonus auditur grauior, tractimque susurrant,
<verg. georg. 4.261> Frigidus ut quondam siluis immurmurat Auster,
<verg. georg. 4.262> Vt mare sollicitum stridit refluentibus undis,
<verg. georg. 4.263> Aestuat ut clausis rapidus fornacibus ignis.
<verg. georg. 4.264> Hic iam galbaneos suadebo incendere odores
<verg. georg. 4.265> Mellaque harundineis inferre canalibus, ultro
<verg. georg. 4.266> Hortantem et fessas ad pabula nota uocantem.
<verg. georg. 4.267> Proderit et tunsum gallae admiscere saporem
<verg. georg. 4.268> Arentisque rosas, aut igni pinguia multo
<verg. georg. 4.269> Defruta uel psithia passos de uite racemos,
<verg. georg. 4.270> Cecropiumque thymum et graue olentia centaurea.
<verg. georg. 4.271> Est etiam flos in pratis cui nomen amello
<verg. georg. 4.272> Fecere agricolae, facilis quaerentibus herba;
<verg. georg. 4.273> Namque uno ingentem tollit de caespite siluam
<verg. georg. 4.274> Aureus ipse, sed in foliis, quae plurima circum
<verg. georg. 4.275> Funduntur, uiolae sublucet purpura nigrae;
<verg. georg. 4.276> Saepe deum nexis ornatae torquibus arae;
<verg. georg. 4.277> Asper in ore sapor; tonsis in uallibus illum
<verg. georg. 4.278> Pastores et curua legunt prope flumina Mellae.
<verg. georg. 4.279> Huius odorato radices incoque Baccho
<verg. georg. 4.280> Pabulaque in foribus plenis appone canistris.
<verg. georg. 4.281> Sed si quem proles subito defecerit omnis,
<verg. georg. 4.282> Nec genus unde nouae stirpis reuocetur habebit,
<verg. georg. 4.283> Tempus et Arcadii memoranda inuenta magistri
<verg. georg. 4.284> Pandere, quoque(==QVO+QVE) modo caesis iam saepe iuuencis
<verg. georg. 4.285> Insincerus apes tulerit cruor. altius omnem
<verg. georg. 4.286> Expediam prima repetens ab origine famam.
<verg. georg. 4.287> Nam qua Pellaei gens fortunata Canopi
<verg. georg. 4.288> Accolit effuso stagnantem flumine Nilum
<verg. georg. 4.289> Et circum pictis uehitur sua rura phaselis,
<verg. georg. 4.290> Quaque pharetratae uicinia Persidis urget,
<verg. georg. 4.291> Et uiridem Aegyptum nigra fecundat harena,
<verg. georg. 4.292> Et diuersa ruens septem discurrit in ora
<verg. georg. 4.293> Vsque coloratis amnis deuexus ab Indis,
<verg. georg. 4.294> Omnis in hac certam regio iacit arte salutem.
<verg. georg. 4.295> Exiguus primum atque ipsos contractus in usus
<verg. georg. 4.296> Eligitur locus; hunc angustique imbrice tecti
<verg. georg. 4.297> Parietibusque premunt artis, et quattuor addunt,
<verg. georg. 4.298> Quattuor a uentis obliqua luce fenestras.
<verg. georg. 4.299> Tum uitulus bima curuans iam cornua fronte
<verg. georg. 4.300> Quaeritur; huic geminae nares et spiritus oris
<verg. georg. 4.301> Multa reluctanti obstruitur, plagisque perempto
<verg. georg. 4.302> Tunsa per integram soluuntur uiscera pellem.
<verg. georg. 4.303> Sic positum in clauso linquunt, et ramea costis
<verg. georg. 4.304> Subiciunt fragmenta, thymum casiasque recentis.
<verg. georg. 4.305> Hoc geritur Zephyris primum impellentibus undas,
<verg. georg. 4.306> Ante nouis rubeant quam prata coloribus, ante
<verg. georg. 4.307> Garrula quam tignis nidum suspendat hirundo.
<verg. georg. 4.308> Interea teneris tepefactus in ossibus umor
<verg. georg. 4.309> Aestuat, et uisenda modis animalia miris,
<verg. georg. 4.310> Trunca pedum primo, mox et stridentia pennis,
<verg. georg. 4.311> Miscentur tenuemque magis magis aera carpunt,
<verg. georg. 4.312> Donec ut aestiuis effusus nubibus imber
<verg. georg. 4.313> Erupere, aut ut neruo pulsante sagittae
<verg. georg. 4.314> Prima leues ineunt si quando proelia Parthi.
<verg. georg. 4.315> Quis deus hanc, Musae, quis nobis extudit artem?
<verg. georg. 4.316> Vnde noua ingressus hominum experientia cepit?
<verg. georg. 4.317> Pastor Aristaeus fugiens Peneia Tempe,
<verg. georg. 4.318> Amissis, ut fama, apibus morboque fameque,
<verg. georg. 4.319> Tristis ad extremi sacrum caput astitit amnis
<verg. georg. 4.320> Multa querens, atque hac affatus uoce parentem:
<verg. georg. 4.321>"Mater, Cyrene mater, quae gurgitis huius
<verg. georg. 4.322> Ima tenes, quid me praeclara stirpe deorum
<verg. georg. 4.323>(Si modo, quem perhibes, pater est Thymbraeus Apollo)
<verg. georg. 4.324> Inuisum fatis genuisti? aut quo tibi nostri
<verg. georg. 4.325> Pulsus amor? quid me caelum sperare iubebas?
<verg. georg. 4.326> En etiam hunc ipsum uitae mortalis honorem,
<verg. georg. 4.327> Quem mihi uix frugum et pecorum custodia sollers
<verg. georg. 4.328> Omnia temptanti extuderat, te matre relinquo.
<verg. georg. 4.329> Quin age et ipsa manu felicis erue siluas,
<verg. georg. 4.330> Fer stabulis inimicum ignem atque interfice messis,
<verg. georg. 4.331> Vre sata et ualidam in uitis molire bipennem,
<verg. georg. 4.332> Tanta meae si te ceperunt taedia laudis."
<verg. georg. 4.333> At mater sonitum thalamo sub fluminis alti
<verg. georg. 4.334> Sensit. eam circum Milesia uellera Nymphae
<verg. georg. 4.335> Carpebant hyali saturo fucata colore,
<verg. georg. 4.336> Drymoque Xanthoque Ligeaque Phyllodoceque,
<verg. georg. 4.337> Caesariem effusae nitidam per candida colla,
<verg. georg. 4.338> Nesaee Spioque Thaliaque Cymodoceque,
<verg. georg. 4.339> Cydippeque et flaua Lycorias, altera uirgo,
<verg. georg. 4.340> Altera tum primos Lucinae experta labores,
<verg. georg. 4.341> Clioque et Beroe soror, Oceanitides ambae,
<verg. georg. 4.342> Ambae auro, pictis incinctae pellibus ambae,
<verg. georg. 4.343> Atque Ephyre(==EPHYRE_) atque Opis et Asia Deiopea
<verg. georg. 4.344> Et tandem positis uelox Arethusa sagittis.
<verg. georg. 4.345> Inter quas curam Clymene narrabat inanem
<verg. georg. 4.346> Vulcani Martisque dolos et dulcia furta,
<verg. georg. 4.347> Aque Chao densos diuum numerabat amores.
<verg. georg. 4.348> Carmine quo captae dum fusis mollia pensa
<verg. georg. 4.349> Deuoluunt, iterum maternas impulit auris
<verg. georg. 4.350> Luctus Aristaei, uitreisque sedilibus omnes
<verg. georg. 4.351> Obstipuere; sed ante alias Arethusa sorores
<verg. georg. 4.352> Prospiciens summa flauum caput extulit unda,
<verg. georg. 4.353> Et procul: "o gemitu non frustra exterrita tanto,
<verg. georg. 4.354> Cyrene soror, ipse tibi, tua maxima cura,
<verg. georg. 4.355> Tristis Aristaeus Penei genitoris ad undam
<verg. georg. 4.356> Stat lacrimans, et te crudelem nomine dicit."
<verg. georg. 4.357> Huic percussa noua mentem formidine mater
<verg. georg. 4.358>"Duc, age, duc ad nos; fas illi limina diuum
<verg. georg. 4.359> Tangere" ait. simul alta iubet discedere late
<verg. georg. 4.360> Flumina, qua iuuenis gressus inferret. at illum
<verg. georg. 4.361> Curuata in montis faciem circumstetit unda
<verg. georg. 4.362> Accepitque sinu uasto misitque sub amnem.
<verg. georg. 4.363> Iamque domum mirans genetricis et umida regna
<verg. georg. 4.364> Speluncisque lacus clausos lucosque sonantis
<verg. georg. 4.365> Ibat, et ingenti motu stupefactus aquarum
<verg. georg. 4.366> Omnia sub magna labentia flumina terra
<verg. georg. 4.367> Spectabat diuersa locis, Phasimque Lycumque,
<verg. georg. 4.368> Et caput unde altus primum se erumpit Enipeus,
<verg. georg. 4.369> Vnde pater Tiberinus et unde Aniena fluenta
<verg. georg. 4.370> Saxosusque sonans Hypanis Mysusque Caicus
<verg. georg. 4.371> Et gemina auratus taurino cornua uultu
<verg. georg. 4.372> Eridanus, quo non alius per pinguia culta
<verg. georg. 4.373> In mare purpureum uiolentior effluit amnis.
<verg. georg. 4.374> Postquam est in thalami pendentia pumice tecta
<verg. georg. 4.375> Peruentum et nati fletus cognouit inanis
<verg. georg. 4.376> Cyrene, manibus liquidos dant ordine fontis
<verg. georg. 4.377> Germanae, tonsisque ferunt mantelia uillis;
<verg. georg. 4.378> Pars epulis onerant mensas et plena reponunt
<verg. georg. 4.379> Pocula, Panchaeis adolescunt ignibus arae.
<verg. georg. 4.380> Et mater "cape Maeonii carchesia Bacchi:
<verg. georg. 4.381> Oceano libemus" ait. simul ipsa precatur
<verg. georg. 4.382> Oceanumque patrem rerum Nymphasque sorores,
<verg. georg. 4.383> Centum quae siluas, centum quae flumina seruant.
<verg. georg. 4.384> Ter liquido ardentem perfundit nectare Vestam,
<verg. georg. 4.385> Ter flamma ad summum tecti subiecta reluxit.
<verg. georg. 4.386> Omine quo firmans animum sic incipit ipsa:
<verg. georg. 4.387>"Est in Carpathio Neptuni gurgite uates
<verg. georg. 4.388> Caeruleus Proteus, magnum qui piscibus aequor
<verg. georg. 4.389> Et iuncto bipedum curru metitur equorum.
<verg. georg. 4.390> Hic nunc Emathiae portus patriamque reuisit
<verg. georg. 4.391> Pallenen; hunc et Nymphae ueneramur et ipse
<verg. georg. 4.392> Grandaeuus Nereus: nouit namque omnia uates,
<verg. georg. 4.393> Quae sint, quae fuerint, quae mox uentura trahantur;
<verg. georg. 4.394> Quippe ita Neptuno uisum est, immania cuius
<verg. georg. 4.395> Armenta et turpis pascit sub gurgite phocas.
<verg. georg. 4.396> Hic tibi, nate, prius uinclis capiendus, ut omnem
<verg. georg. 4.397> Expediat morbi causam euentusque secundet.
<verg. georg. 4.398> Nam sine ui non ulla dabit praecepta, neque illum
<verg. georg. 4.399> Orando flectes; uim duram et uincula capto
<verg. georg. 4.400> Tende; doli circum haec demum frangentur inanes.
<verg. georg. 4.401> Ipsa ego te, medios cum sol accenderit aestus,
<verg. georg. 4.402> Cum sitiunt herbae et pecori iam gratior umbrast,
<verg. georg. 4.403> In secreta senis ducam, quo fessus ab undis
<verg. georg. 4.404> Se recipit, facile ut somno aggrediare iacentem.
<verg. georg. 4.405> Verum ubi correptum manibus uinclisque tenebis,
<verg. georg. 4.406> Tum uariae eludent species atque ora ferarum.
<verg. georg. 4.407> Fiet enim subito sus horridus atraque tigris
<verg. georg. 4.408> Squamosusque draco et fulua ceruice leaena,
<verg. georg. 4.409> Aut acrem flammae sonitum dabit atque ita uinclis
<verg. georg. 4.410> Excidet aut in aquas tenuis dilapsus abibit.
<verg. georg. 4.411> Sed quanto ille magis formas se uertet in omnis
<verg. georg. 4.412> Tam tu, nate, magis contende tenacia uincla,
<verg. georg. 4.413> Donec talis erit mutato corpore qualem
<verg. georg. 4.414> Videris incepto tegeret cum lumina somno."
<verg. georg. 4.415> Haec ait et liquidum ambrosiae diffundit odorem,
<verg. georg. 4.416> Quo totum nati corpus perduxit; at illi
<verg. georg. 4.417> Dulcis compositis spirauit crinibus aura
<verg. georg. 4.418> Atque habilis membris uenit uigor. est specus ingens
<verg. georg. 4.419> Exesi latere in montis, quo plurima uento
<verg. georg. 4.420> Cogitur inque sinus scindit sese unda reductos,
<verg. georg. 4.421> Deprensis olim statio tutissima nautis;
<verg. georg. 4.422> Intus se uasti Proteus tegit obice saxi.
<verg. georg. 4.423> Hic iuuenem in latebris auersum a lumine Nympha
<verg. georg. 4.424> Collocat, ipsa procul nebulis obscura resistit.
<verg. georg. 4.425> Iam rapidus torrens sitientis Sirius Indos
<verg. georg. 4.426> Ardebat caelo et medium sol igneus orbem
<verg. georg. 4.427> Hauserat; arebant herbae et caua flumina siccis
<verg. georg. 4.428> Faucibus ad limum radii tepefacta coquebant:
<verg. georg. 4.429> Cum Proteus consueta petens e fluctibus antra
<verg. georg. 4.430> Ibat; eum uasti circum gens umida ponti
<verg. georg. 4.431> Exsultans rorem late dispergit amarum.
<verg. georg. 4.432> Sternunt se somno diuersae in litore phocae;
<verg. georg. 4.433> Ipse, uelut stabuli custos in montibus olim,
<verg. georg. 4.434> Vesper ubi e pastu uitulos ad tecta reducit
<verg. georg. 4.435> Auditisque lupos acuunt balatibus agni,
<verg. georg. 4.436> Consedit scopulo medius, numerumque recenset.
<verg. georg. 4.437> Cuius Aristaeo quoniam est oblata facultas,
<verg. georg. 4.438> Vix defessa senem passus componere membra
<verg. georg. 4.439> Cum clamore ruit magno, manicisque iacentem
<verg. georg. 4.440> Occupat. ille suae contra non immemor artis
<verg. georg. 4.441> Omnia transformat sese in miracula rerum,
<verg. georg. 4.442> Ignemque horribilemque feram fluuiumque liquentem.
<verg. georg. 4.443> Verum ubi nulla fugam reperit fallacia. uictus
<verg. georg. 4.444> In sese redit atque hominis tandem ore locutus
<verg. georg. 4.445>"Nam quis te, iuuenum confidentissime, nostras
<verg. georg. 4.446> Iussit adire domos? quidue hinc petis?" inquit. at ille:
<verg. georg. 4.447>"Scis, Proteu, scis ipse; neque est te fallere quicquam:
<verg. georg. 4.448> Sed tu desine uelle. deum praecepta secuti
<verg. georg. 4.449> Venimus hinc lassis quaesitum oracula rebus."
<verg. georg. 4.450> Tantum effatus. ad haec uates ui denique multa
<verg. georg. 4.451> Ardentis oculos intorsit lumine glauco,
<verg. georg. 4.452> Et grauiter frendens sic fatis ora resoluit.
<verg. georg. 4.453>"Non te nullius exercent numinis irae;
<verg. georg. 4.454> Magna luis commissa: tibi has miserabilis Orpheus
<verg. georg. 4.455> Haudquaquam ad meritum poenas, ni fata resistant,
<verg. georg. 4.456> Suscitat, et rapta grauiter pro coniuge saeuit.
<verg. georg. 4.457> Illa quidem, dum te fugeret per flumina praeceps,
<verg. georg. 4.458> Immanem ante pedes hydrum moritura puella
<verg. georg. 4.459> Seruantem ripas alta non uidit in herba.
<verg. georg. 4.460> At chorus aequalis Dryadum clamore supremos
<verg. georg. 4.461> Implerunt montis; flerunt Rhodopeiae arces
<verg. georg. 4.462> Altaque Pangaea et Rhesi Mauortia tellus
<verg. georg. 4.463> Atque Getae(==GETA.E_) atque Hebrus et Actias Orithyia.
<verg. georg. 4.464> Ipse caua solans aegrum testudine amorem
<verg. georg. 4.465> Te, dulcis coniunx, te solo in litore secum,
<verg. georg. 4.466> Te ueniente die, te decedente canebat.
<verg. georg. 4.467> Taenarias etiam fauces, alta ostia Ditis,
<verg. georg. 4.468> Et caligantem nigra formidine lucum
<verg. georg. 4.469> Ingressus, manisque adiit regemque tremendum
<verg. georg. 4.470> Nesciaque humanis precibus mansuescere corda.
<verg. georg. 4.471> At cantu commotae Erebi de sedibus imis
<verg. georg. 4.472> Vmbrae ibant tenues simulacraque luce carentum,
<verg. georg. 4.473> Quam multa in foliis auium se milia condunt,
<verg. georg. 4.474> Vesper ubi aut hibernus agit de montibus imber,
<verg. georg. 4.475> Matres atque uiri defunctaque corpora uita
<verg. georg. 4.476> Magnanimum heroum, pueri innuptaeque puellae,
<verg. georg. 4.477> Impositique rogis iuuenes ante ora parentum,
<verg. georg. 4.478> Quos circum limus niger et deformis harundo
<verg. georg. 4.479> Cocyti tardaque palus inamabilis unda
<verg. georg. 4.480> Alligat et nouies Styx interfusa coercet.
<verg. georg. 4.481> Quin ipsae stupuere domus atque intima Leti
<verg. georg. 4.482> Tartara caeruleosque implexae crinibus anguis
<verg. georg. 4.483> Eumenides, tenuitque inhians tria Cerberus ora,
<verg. georg. 4.484> Atque Ixionii uento rota constitit orbis.
<verg. georg. 4.485> Iamque pedem referens casus euaserat omnis,
<verg. georg. 4.486> Redditaque Eurydice superas ueniebat ad auras
<verg. georg. 4.487> Pone sequens (namque hanc dederat Proserpina legem),
<verg. georg. 4.488> Cum subita incautum dementia cepit amantem,
<verg. georg. 4.489> Ignoscenda quidem, scirent si ignoscere manes:
<verg. georg. 4.490> Restitit, Eurydicenque suam iam luce sub ipsa
<verg. georg. 4.491> Immemor heu! uictusque animi respexit. ibi omnis
<verg. georg. 4.492> Effusus labor atque immitis rupta tyranni
<verg. georg. 4.493> Foedera, terque fragor stagnist auditus Auerni.
<verg. georg. 4.494> Illa "quis et me" inquit "miseram et te perdidit, Orpheu,
<verg. georg. 4.495> Quis tantus furor? en iterum crudelia retro
<verg. georg. 4.496> Fata uocant, conditque natantia lumina somnus.
<verg. georg. 4.497> Iamque uale: feror ingenti circumdata nocte
<verg. georg. 4.498> Inualidasque tibi tendens, heu non tua, palmas."
<verg. georg. 4.499> Dixit et ex oculis subito, ceu fumus in auras
<verg. georg. 4.500> Commixtus tenuis, fugit diuersa, neque illum
<verg. georg. 4.501> Prensantem nequiquam umbras et multa uolentem
<verg. georg. 4.502> Dicere praeterea uidit; nec portitor Orci
<verg. georg. 4.503> Amplius obiectam passus transire paludem.
<verg. georg. 4.504> Quid faceret? quo se rapta bis coniuge ferret?
<verg. georg. 4.505> Quo fletu manis, quae numina uoce moueret?
<verg. georg. 4.506> Illa quidem Stygia nabat iam frigida cumba.
<verg. georg. 4.507> Septem illum totos perhibent ex ordine mensis
<verg. georg. 4.508> Rupe sub aeria deserti ad Strymonis undam
<verg. georg. 4.509> Flesse sibi, et gelidis haec euoluisse sub astris
<verg. georg. 4.510> Mulcentem tigris et agentem carmine quercus;
<verg. georg. 4.511> Qualis populea maerens philomela sub umbra
<verg. georg. 4.512> Amissos queritur fetus, quos durus arator
<verg. georg. 4.513> Obseruans nido implumis detraxit; at illa
<verg. georg. 4.514> Flet noctem, ramoque sedens miserabile carmen
<verg. georg. 4.515> Integrat, et maestis late loca questibus implet.
<verg. georg. 4.516> Nulla Venus, non ulli animum flexere hymenaei:
<verg. georg. 4.517> Solus Hyperboreas glacies Tanaimque niualem
<verg. georg. 4.518> Aruaque Riphaeis numquam uiduata pruinis
<verg. georg. 4.519> Lustrabat, raptam Eurydicen atque irrita Ditis
<verg. georg. 4.520> Dona querens. spretae Ciconum quo munere matres
<verg. georg. 4.521> Inter sacra deum nocturnique orgia Bacchi
<verg. georg. 4.522> Discerptum latos iuuenem sparsere per agros.
<verg. georg. 4.523> Tum quoque marmorea caput a ceruice reuulsum
<verg. georg. 4.524> Gurgite cum medio portans Oeagrius Hebrus
<verg. georg. 4.525> Volueret, Eurydicen uox ipsa et frigida lingua
<verg. georg. 4.526> A miseram Eurydicen! anima fugiente uocabat:
<verg. georg. 4.527> Eurydicen toto referebant flumine ripae."
<verg. georg. 4.528> Haec Proteus, et se iactu dedit aequor in altum,
<verg. georg. 4.529> Quaque dedit, spumantem undam sub uertice torsit.
<verg. georg. 4.530> At non Cyrene; namque ultro affata timentem:
<verg. georg. 4.531>"Nate, licet tristis animo deponere curas.
<verg. georg. 4.532> Haec omnis morbi causa, hinc miserabile Nymphae,
<verg. georg. 4.533> Cum quibus illa choros lucis agitabat in altis,
<verg. georg. 4.534> Exitium misere apibus. tu munera supplex
<verg. georg. 4.535> Tende petens pacem, et facilis uenerare Napaeas;
<verg. georg. 4.536> Namque dabunt ueniam uotis, irasque remittent.
<verg. georg. 4.537> Sed modus orandi qui sit prius ordine dicam.
<verg. georg. 4.538> Quattuor eximios praestanti corpore tauros,
<verg. georg. 4.539> Qui tibi nunc uiridis depascunt summa Lycaei,
<verg. georg. 4.540> Delige, et intacta totidem ceruice iuuencas.
<verg. georg. 4.541> Quattuor his aras alta ad delubra dearum
<verg. georg. 4.542> Constitue, et sacrum iugulis demitte cruorem,
<verg. georg. 4.543> Corporaque ipsa boum frondoso desere luco.
<verg. georg. 4.544> Post, ubi nona suos Aurora ostenderit ortus,
<verg. georg. 4.545> Inferias Orphei Lethaea papauera mittes
<verg. georg. 4.546> Et nigram mactabis ouem, lucumque reuises:
<verg. georg. 4.547> Placatam Eurydicen uitula uenerabere caesa."
<verg. georg. 4.548> Haud mora: continuo matris praecepta facessit;
<verg. georg. 4.549> Ad delubra uenit, monstratas excitat aras,
<verg. georg. 4.550> Quattuor eximios praestanti corpore tauros
<verg. georg. 4.551> Ducit et intacta totidem ceruice iuuencas.
<verg. georg. 4.552> Post, ubi nona suos Aurora induxerat ortus,
<verg. georg. 4.553> Inferias Orphei mittit, lucumque reuisit.
<verg. georg. 4.554> Hic uero subitum ac dictu mirabile monstrum
<verg. georg. 4.555> Aspiciunt, liquefacta boum per uiscera toto
<verg. georg. 4.556> Stridere apes utero et ruptis efferuere costis,
<verg. georg. 4.557> Immensasque trahi nubes, iamque arbore summa
<verg. georg. 4.558> Confluere et lentis uuam demittere ramis.
<verg. georg. 4.559> Haec super aruorum cultu pecorumque canebam
<verg. georg. 4.560> Et super arboribus, Caesar dum magnus ad altum
<verg. georg. 4.561> Fulminat Euphraten bello uictorque uolentis
<verg. georg. 4.562> Per populos dat iura uiamque affectat Olympo.
<verg. georg. 4.563> Illo Vergilium me tempore dulcis alebat
<verg. georg. 4.564> Parthenope studiis florentem ignobilis oti,
<verg. georg. 4.565> Carmina qui lusi pastorum audaxque iuuenta,
<verg. georg. 4.566> Tityre, te patulae cecini sub tegmine fagi.
