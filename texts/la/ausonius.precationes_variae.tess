<avson. prec. 1.1> Phoebe potens numeris, praeses Tritonia bellis,
<avson. prec. 1.2> Tu quoque ab aerio praepes Victoria lapsu,
<avson. prec. 1.3> Come serenatam duplici diademate frontem
<avson. prec. 1.4> Serta ferens quae dona togae, quae praemia pugnae.
<avson. prec. 1.5> Bellandi fandique potens Augustus honorem
<avson. prec. 1.6> Bis meret, ut geminet titulos qui proelia Musis
<avson. prec. 1.7> Temperat et Geticum moderatur Apolline Martem.
<avson. prec. 1.8> Arma inter Chunosque truces furtoque nocentes
<avson. prec. 1.9> Sauromatas, quantum cessat de tempore belli,
<avson. prec. 1.10> Indulget Clariis tantum inter castra Camenis.
<avson. prec. 1.11> Vix posuit uolucres, stridentia tela, sagittas,
<avson. prec. 1.12> Musarum ad calamos fertur manus, otia nescit
<avson. prec. 1.13> Et commutata meditatur harundine carmen,
<avson. prec. 1.14> Sed carmen non molle modis: bella horrida Martis
<avson. prec. 1.15> Odrysii Thressaeque uiraginis arma retractat.
<avson. prec. 1.16> Exulta, Aeacide, celebraris uate superbo
<avson. prec. 1.17> Rursum Romanusque tibi contingit Homerus.
<avson. prec. 2.1> Iane ueni, nouus anne, ueni, renouate ueni Sol,
<avson. prec. 2.2> Consulis Ausonii Latiam uisure curulem.
<avson. prec. 2.3> Ecquid ab Augusta nunc maiestate secundum
<avson. prec. 2.4> Quod mireris habes? Roma illa domusque Quirini
<avson. prec. 2.5> Et toga purpurei rutilans praetexta senati
<avson. prec. 2.6> Hoc capite aeternis signat sua tempora fastis.
<avson. prec. 2.6a_6a><Iane ueni, nouus anne, ueni, renouate ueni Sol.>
<avson. prec. 2.7> Anne, bonis coepte auspiciis, da uere salubri
<avson. prec. 2.8> Apricas uentorum animas, da roscida Cancro
<avson. prec. 2.9> Solstitia et gelidum Borean Septembribus horis.
<avson. prec. 2.10> Mordeat autumna frigus subtile pruina
<avson. prec. 2.11> Et tenuata modis cesset mediocribus aestas.
<avson. prec. 2.11a_11a><Iane ueni, nouus anne, ueni, renouate ueni Sol.>
<avson. prec. 2.12> Sementem notus umificet, sit bruma niualis,
<avson. prec. 2.13> Dum pater antiqui renouatur Martius anni.
<avson. prec. 2.14> Spiret odorato florum noua gratia Maio,
<avson. prec. 2.15> Iulius et segetes coquat et mare temperet euris,
<avson. prec. 2.16> Sirius ardentem non augeat igne Leonem;
<avson. prec. 2.17> Discolor arboreos uariet Pomona sapores,
<avson. prec. 2.18> Mitiget autumnus, quod maturauerit aestas,
<avson. prec. 2.19> Et genialis hiems parta sibi dote fruatur.
<avson. prec. 2.19a_19a><Iane ueni, nouus anne, ueni, renouate ueni Sol.>
<avson. prec. 2.20> Pacem mundus agat nec turbida sidera regnent:
<avson. prec. 2.21> Nulla tuos, Gradiue, offendat stella penates
<avson. prec. 2.22> Quae non aequa tibi, non Cynthia, non celer Arcas
<avson. prec. 2.23> Finitimus terris, non tu, Saturne, supremo
<avson. prec. 2.24> Vltime circuitu; procul a Pyroente remotus
<avson. prec. 2.25> Tranquillum properabis iter. uos comminus ite,
<avson. prec. 2.26> Stella salutigeri Iouis et Cythereie Vesper;
<avson. prec. 2.27> Nonnumquam hospitibus facilis Cyllenius adsit.
<avson. prec. 2.28> Iane ueni, nouus anne, ueni, renouate ueni Sol.
<avson. prec. 2.29> Hostibus edomitis, qua Francia mixta Suebis
<avson. prec. 2.30> Certat ad obsequium Latiis ut militet armis,
<avson. prec. 2.31> Qua uaga Sauromates sibi iunxerat agmina Chuni,
<avson. prec. 2.32> Quaque Getes sociis Histrum assultabat Alanis
<avson. prec. 2.33>(Hoc mihi praepetibus Victoria nuntiat alis),
<avson. prec. 2.34> Iam uenit Augustus, nostros ut comat honores,
<avson. prec. 2.35> Officio exornans quos participare cupisset.
<avson. prec. 2.36> Iane ueni, nouus anne, ueni, renouate ueni Sol.
<avson. prec. 2.37> Aurea uenturo, Sol, porrige gaudia Iano:
<avson. prec. 2.38> Fascibus Ausonii succedet Caesar in annum,
<avson. prec. 2.39> Quintam Romulei praetextam habiturus honoris.
<avson. prec. 2.40> Ecce ubi se cumulat mea purpura (mitibus audi
<avson. prec. 2.41> Auribus hoc, Nemesis) post me dignatur oriri
<avson. prec. 2.42> Augustus consul; plus quam conferre uidetur
<avson. prec. 2.43> Me sibi, qui iussit nostros praecedere fasces.
<avson. prec. 2.44> Iane ueni, nouus anne ueni, renouate ueni Sol,
<avson. prec. 2.45> Coge secuturos bis sena per ostia menses.
<avson. prec. 2.46> Tu tropicum solido da cedere, rursus et illum
<avson. prec. 2.47> Terga dare, ut duplex tropico uarietur ab astro
<avson. prec. 2.48> Et quater a ternis properet mutatio signis.
<avson. prec. 2.49> Aestiuos impelle dies brumamque morantem
<avson. prec. 2.50> Noctibus acceleret promissus Caesaris annus.
<avson. prec. 2.51> Illum ego si cernam, tum terque quaterque beatus,
<avson. prec. 2.52> Tunc ero bis consul, tunc tangam uertice caelum.
<avson. prec. 3.1> Anne, bonis coepte auspiciis, felicia cernis
<avson. prec. 3.2> Consulis Ausonii primordia; prome coruscum,
<avson. prec. 3.3> Sol aeterne, caput solitoque illustrior almo
<avson. prec. 3.4> Lumine purpureum iubar exsere lucis eoae.
<avson. prec. 3.5> Anne, pater rerum quas Iani mense bifrontis
<avson. prec. 3.6> Voluis in hibernum glaciali fine Decembrem,
<avson. prec. 3.7> Anne, ueni et festum ueteri nouus adice Ianum.
<avson. prec. 3.8> Sollemnes peruade uias bissenaque mundo
<avson. prec. 3.9> Curricula aequatis uarians per tempora signis
<avson. prec. 3.10> Praecipitem aeterna perfer uertigine cursum,
<avson. prec. 3.11> Sic prono raptate polo, contraria Phoebus
<avson. prec. 3.12> Vt momenta ferat seruata parte dierum
<avson. prec. 3.13> Et nouus hiberno reparet sua lumina pulsu.
<avson. prec. 3.14> Menstrua terdecies redeunt dum cornua lunae,
<avson. prec. 3.15> Exortus obitusque manu uoluente rotabis,
<avson. prec. 3.16> Legitimum Phoebi cohibens per signa meatum.
