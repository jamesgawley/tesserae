<petron. sat. 5.1> Artis seuerae si quis ambit effectus
<petron. sat. 5.2> Mentemque magnis applicat, prius mores
<petron. sat. 5.3> Frugalitatis lege poliat exacta,
<petron. sat. 5.4> Nec curet alto regiam trucem uultu
<petron. sat. 5.5> Cliensque cenas impotentium captet,
<petron. sat. 5.6> Nec perditis addictus obruat uino
<petron. sat. 5.7> Mentis calorem, neue plausor in scaenam
<petron. sat. 5.8> Sedeat redemptus histrionis ad rictus.
<petron. sat. 5.9> Sed siue armigerae rident Tritonidis arces,
<petron. sat. 5.10> Seu Lacedaemonio tellus habitata colono 
<petron. sat. 5.11> Sirenumque domus, det primos uersibus annos 
<petron. sat. 5.12> Maeoniumque bibat felici pectore fontem. 
<petron. sat. 5.13> Mox et Socratico plenus grege mittat habenas 
<petron. sat. 5.14> Liber, et ingentis quatiat Demosthenis arma. 
<petron. sat. 5.15> Hinc Romana manus circumfluat, et modo Graio 
<petron. sat. 5.16> Exonerata sono mutet suffusa saporem. 
<petron. sat. 5.17> Interdum subducta foro det pagina cursum, 
<petron. sat. 5.18> Et fortuna sonet celeri distincta meatu. 
<petron. sat. 5.19> Dent epulas et bella truci memorata canore, 
<petron. sat. 5.20> Grandiaque indomiti Ciceronis uerba minentur. 
<petron. sat. 5.21> His animum succinge bonis: sic flumine largo 
<petron. sat. 5.22> Plenus Pierio defundes pectore uerba.
<petron. sat. 14.1> Quid faciant leges, ubi sola pecunia regnat, 
<petron. sat. 14.2> Aut ubi paupertas uincere nulla potest?
<petron. sat. 14.3> Ipsi qui Cynica traducunt tempora pera,
<petron. sat. 14.4> Non numquam nummis uendere uera solent.
<petron. sat. 14.5> Ergo iudicium nihil est nisi publica merces,
<petron. sat. 14.6> Atque eques in causa qui sedet, empta probat.
<petron. sat. 18.1> Contemni turpe est, legem donare superbum;
<petron. sat. 18.2> Hoc amo, quod possum qua libet ire uia.
<petron. sat. 18.3> Nam sane et sapiens contemptus iurgia nectit,
<petron. sat. 18.4> Et qui non iugulat, uictor abire solet.
<petron. sat. 55.1> Quod non expectes, ex transuerso fit
<petron. sat. 55.2>(==A+S) et supra nos Fortuna negotia curat.
<petron. sat. 55.3> Quare da nobis uina Falerna puer.
<petron. sat. 80.1> Nomen amicitiae, sic, quatenus expedit, haeret; 
<petron. sat. 80.2> Calculus in tabula mobile ducit opus.
<petron. sat. 80.3> Dum fortuna manet, uultum seruatis, amici;
<petron. sat. 80.4> Cum cecidit, turpi uertitis ora fuga.
<petron. sat. 80.5> Grex agit in scaena mimum: pater ille uocatur, 
<petron. sat. 80.6> Filius hic, nomen diuitis ille tenet.
<petron. sat. 80.7> Mox ubi ridendas inclusit pagina partes,
<petron. sat. 80.8> Vera redit facies, adsimulata perit.
<petron. sat. 82.1> Non bibit inter aquas, poma aut pendentia carpit
<petron. sat. 82.2> Tantalus infelix, quem sua uota premunt.
<petron. sat. 82.3> Diuitis haec magni facies erit, omnia aceruans
<petron. sat. 82.4> Qui timet et sicco concoquit ore famem.
<petron. sat. 83.1> Qui pelago credit, magno se fenore tollit;
<petron. sat. 83.2> Qui pugnas et castra petit, praecingitur auro;
<petron. sat. 83.3> Vilis adulator picto iacet ebrius ostro,
<petron. sat. 83.4> Et qui sollicitat nuptas, ad praemia peccat.
<petron. sat. 83.5> Sola pruinosis horret facundia pannis,
<petron. sat. 83.6> Atque inopi lingua desertas inuocat artes.
<petron. sat. 89.1> Iam decuma maestos inter ancipites metus
<petron. sat. 89.2> Phrygas obsidebat messis, et uatis fides
<petron. sat. 89.3> Calchantis atro dubia pendebat metu,
<petron. sat. 89.4> Cum Delio profante caesi uertices
<petron. sat. 89.5> Idae trahuntur, scissaque in molem cadunt
<petron. sat. 89.6> Robora, minacem quae figurarent equum.
<petron. sat. 89.7> Aperitur ingens antrum et obducti specus,
<petron. sat. 89.8> Qui castra caperent. Huc decenni proelio
<petron. sat. 89.9> Irata uirtus abditur, stipant graues
<petron. sat. 89.10>+ recessus Danai et in uoto latent +
<petron. sat. 89.11> O patria, pulsas mille credidimus rates
<petron. sat. 89.12> Solumque bello liberum: hoc titulus fero
<petron. sat. 89.13> Incisus, hoc ad fata compositus Sinon
<petron. sat. 89.14> Firmabat et mendacium in damnum potens.
<petron. sat. 89.15> Iam turba portis libera ac bello carens
<petron. sat. 89.16> In uota properat. Fletibus manant genae,
<petron. sat. 89.17> Mentisque pauidae gaudium lacrimas habet.
<petron. sat. 89.18> Quas metus abegit. Namque Neptuno sacer
<petron. sat. 89.19> Crinem solutus omne Laocoon replet
<petron. sat. 89.20> Clamore uulgus. Mox reducta cuspide
<petron. sat. 89.21> Vterum notauit, fata sed tardant manus,
<petron. sat. 89.22> Ictusque resilit et dolis addit fidem.
<petron. sat. 89.23> Iterum tamen confirmat inualidam manum
<petron. sat. 89.24> Altaque bipenni latera pertemptat. Fremit
<petron. sat. 89.25> Captiua pubes intus, et dum murmurat,
<petron. sat. 89.26> Roborea moles spirat alieno metu.
<petron. sat. 89.27> Ibat iuuentus capta, dum Troiam capit,
<petron. sat. 89.28> Bellumque totum fraude ducebat noua.
<petron. sat. 89.29> Ecce alia monstra: celsa qua Tenedos mare
<petron. sat. 89.30> Dorso repleuit, tumida consurgunt freta
<petron. sat. 89.31> Vndaque resultat scissa tranquillo minor,
<petron. sat. 89.32> Qualis silenti nocte remorum sonus
<petron. sat. 89.33> Longe refertur, cum premunt classes mare
<petron. sat. 89.34> Pulsumque marmor abiete imposita gemit.
<petron. sat. 89.35> Respicimus: angues orbibus geminis ferunt
<petron. sat. 89.36> Ad saxa fluctus, tumida quorum pectora
<petron. sat. 89.37> Rates ut altae lateribus spumas agunt.
<petron. sat. 89.38> Dat cauda sonitum, liberae ponto iubae
<petron. sat. 89.39> Consentiunt luminibus, fulmineum iubar
<petron. sat. 89.40> Incendit aequor sibilisque undae tremunt.
<petron. sat. 89.41> Stupuere mentes. Infulis stabant sacri
<petron. sat. 89.42> Phrygioque cultu gemina nati pignora
<petron. sat. 89.43> Lauconte. Quos repente tergoribus ligant
<petron. sat. 89.44> Angues corusci. Paruulas illi manus
<petron. sat. 89.45> Ad ora referunt, neuter auxilio sibi,
<petron. sat. 89.46> Vterque fratri; transtulit pietas uices
<petron. sat. 89.47> Morsque ipsa miseros mutuo perdit metu.
<petron. sat. 89.48> Accumulat ecce liberum funus parens,
<petron. sat. 89.49> Infirmus auxiliator. Inuadunt uirum
<petron. sat. 89.50> Iam morte pasti membraque ad terram trahunt.
<petron. sat. 89.51> Iacet sacerdos inter aras uictima
<petron. sat. 89.52> Terramque plangit. Sic profanatis sacris
<petron. sat. 89.53> Peritura Troia perdidit primum deos.
<petron. sat. 89.54> Iam plena Phoebe candidum extulerat iubar
<petron. sat. 89.55> Minora ducens astra radianti face,
<petron. sat. 89.56> Cum inter sepultos Priamidas nocte et mero
<petron. sat. 89.57> Danai relaxant claustra et effundunt uiros.
<petron. sat. 89.58> Temptant in armis se duces, ceu ubi solet
<petron. sat. 89.59> Nodo remissus Thessali quadrupes iugi
<petron. sat. 89.60> Ceruicem et altas quatere ad excursum iubas.
<petron. sat. 89.61> Gladios retractant, commouent orbes manu
<petron. sat. 89.62> Bellumque sumunt. Hic graues alius mero
<petron. sat. 89.63> Obtruncat, et continuat in mortem ultimam
<petron. sat. 89.64> Somnos; ab aris alius accendit faces
<petron. sat. 89.65> Contraque Troas inuocat Troiae sacra.
<petron. sat. 108.1> Quis furor, exclamat, pacem conuertit in arma?
<petron. sat. 108.2> Quid nostrae meruere manus? Non Troius heros
<petron. sat. 108.3> Hac in classe uehit decepti pignus Atridae,
<petron. sat. 108.4> Nec Medea furens fraterno sanguine pugnat,
<petron. sat. 108.5> Sed contemptus amor uires habet. Ei mihi, fata
<petron. sat. 108.6> Hos inter fluctus quis raptis euocat armis?
<petron. sat. 108.7> Cui non est mors una satis? Ne uincite pontum 
<petron. sat. 108.8> Gurgitibusque feris alios immittite fluctus.
<petron. sat. 109.1> Quod solum formae decus est, cecidere capilli,
<petron. sat. 109.2> Vernantesque comas tristis abegit hiemps.
<petron. sat. 109.3> Nunc umbra nudata sua iam tempora maerent,
<petron. sat. 109.4> Areaque attritis ridet adusta pilis.
<petron. sat. 109.5> O fallax natura deum: quae prima dedisti
<petron. sat. 109.6> Aetati nostrae gaudia, prima rapis.
<petron. sat. 126.1> Quid factum est, quod tu proiectis, Iuppiter, armis 
<petron. sat. 126.2> Inter caelicolas fabula muta taces?
<petron. sat. 126.3> Nunc erat a torua submittere cornua fronte,
<petron. sat. 126.4> Nunc pluma canos dissimulare tuos.
<petron. sat. 126.5> Haec uera est Danae. Tempta modo tangere corpus,
<petron. sat. 126.6> Iam tua flammifero membra calore fluent.
<petron. sat. 127.1> Idaeo quales fudit de uertice flores
<petron. sat. 127.2> Terra parens, cum se concesso iunxit amori
<petron. sat. 127.3> Iuppiter et toto concepit pectore flammas:
<petron. sat. 127.4> Emicuere rosae uiolaeque et molle cyperon,
<petron. sat. 127.5> Albaque de uiridi riserunt lilia prato:
<petron. sat. 127.6> Talis humus Venerem molles clamauit in herbas,
<petron. sat. 127.7> Candidiorque dies secreto fauit amori.
<petron. sat. 128.1> Nocte soporifera ueluti cum somnia ludunt
<petron. sat. 128.2> Errantes oculos effossaque protulit aurum
<petron. sat. 128.3> In lucem tellus: uersat manus improba furtum
<petron. sat. 128.4> Thesaurosque rapit, sudor quoque perluit ora 
<petron. sat. 128.5> Et mentem timor altus habet, ne forte grauatum 
<petron. sat. 128.6> Excutiat gremium secreti conscius auri:
<petron. sat. 128.7> Mox ubi fugerunt elusam gaudia mentem
<petron. sat. 128.8> Veraque forma redit, animus, quod perdidit, optat
<petron. sat. 128.9> Atque in praeterita se totus imagine uersat.
<petron. sat. 131.1> Nobilis aestiuas platanus diffuderat umbras
<petron. sat. 131.2> Et bacis redimita Daphne(==DA-PHNE) tremulaeque cupressus
<petron. sat. 131.3> Et circum tonsae trepidanti uertice pinus.
<petron. sat. 131.4> Has inter ludebat aquis errantibus amnis
<petron. sat. 131.5> Spumeus, et querulo uexabat rore lapillos.
<petron. sat. 131.6> Dignus amore locus: testis siluestris aedon
<petron. sat. 131.7> Atque urbana Procne, quae circum gramina fusae
<petron. sat. 131.8> Et molles uiolas cantu sua rura colebant.
<petron. sat. 132.1> Quid me constricta spectatis fronte Catones,
<petron. sat. 132.2> Damnatisque nouae simplicitatis opus?
<petron. sat. 132.3> Sermonis puri non tristis gratia ridet,
<petron. sat. 132.4> Quodque facit populus, candida lingua refert.
<petron. sat. 132.5> Nam quis concubitus, Veneris quis gaudia nescit?
<petron. sat. 132.6> Quis uetat in tepido membra calere toro?
<petron. sat. 132.7> Ipse pater ueri doctus(==DOCTU-S) Epicurus in arte
<petron. sat. 132.8> Iussit, et hoc uitam dixit habere telos.
<petron. sat. 133.1> Nympharum Bacchique comes, quem pulcra Dione
<petron. sat. 133.2> Diuitibus siluis numen dedit, inclita paret
<petron. sat. 133.3> Cui Lesbos uiridisque Thasos, quem Lydus adorat
<petron. sat. 133.4> Septifluus, templumque tuis imponit Hypaepis:
<petron. sat. 133.5> Huc ades et Bacchi tutor Dryadumque uoluptas,
<petron. sat. 133.6> Et timidas admitte preces. Non sanguine tristi
<petron. sat. 133.7> Perfusus uenio, non templis impius hostis
<petron. sat. 133.8> Admoui dextram, sed inops et rebus egenis
<petron. sat. 133.9> Attritus facinus non toto corpore feci.
<petron. sat. 133.10> Quisquis peccat inops, minor est reus. Hac prece, quaeso,
<petron. sat. 133.11> Exonera mentem culpaeque ignosce minori,
<petron. sat. 133.12> Et quandoque mihi fortunae arriserit hora,
<petron. sat. 133.13> Non sine honore tuum patiar decus. Ibit ad aras
<petron. sat. 133.14> Sancte, tuas hircus, pecoris pater, ibit ad aras
<petron. sat. 133.15> Corniger et querulae fetus suis, hostia lactens.
<petron. sat. 133.16> Spumabit pateris hornus liquor, et ter ouantem
<petron. sat. 133.17> Circa delubrum gressum feret ebria pubes.
<petron. sat. 134.1> Quicquid in orbe uides, paret mihi. Florida tellus,
<petron. sat. 134.2> Cum uolo, spissatis arescit languida sucis,
<petron. sat. 134.3> Cum uolo, fundit opes, scopulique atque horrida saxa 
<petron. sat. 134.4> Niliacas iaculantur aquas. Mihi pontus inertes 
<petron. sat. 134.5> Submittit fluctus, zephyrique tacentia ponunt
<petron. sat. 134.6> Ante meos sua flabra pedes. Mihi flumina parent
<petron. sat. 134.7> Hyrcanaeque tigres et iussi stare dracones.
<petron. sat. 134.8> Quid leuiora loquor? Lunae descendit imago
<petron. sat. 134.9> Carminibus deducta meis, trepidusque furentes
<petron. sat. 134.10> Flectere Phoebus equos reuoluto cogitur orbe.
<petron. sat. 134.11> Tantum dicta ualent. Taurorum flamma quiescit
<petron. sat. 134.12> Virgineis extincta sacris, Phoebeia Circe
<petron. sat. 134.13> Carminibus magicis socios mutauit Vlixis,
<petron. sat. 134.14> Proteus esse solet quicquid libet. His ego callens
<petron. sat. 134.15> Artibus Idaeos frutices in gurgite sistam,
<petron. sat. 134.16> Et rursus fluuios in summo uertice ponam.
<petron. sat. 135.1> Non Indum fulgebat ebur, quod inhaeserat auro,
<petron. sat. 135.2> Nec iam calcato radiabat marmore terra
<petron. sat. 135.3> Muneribus delusa suis, sed crate saligna
<petron. sat. 135.4> Impositum Cereris uacuae nemus et noua terrae
<petron. sat. 135.5> Pocula, quae facili uilis rota finxerat actu.
<petron. sat. 135.6> Hinc molli stillae lacus et de caudice lento
<petron. sat. 135.7> Vimineae lances maculataque testa Lyaeo.
<petron. sat. 135.8> At paries circa palea satiatus inani
<petron. sat. 135.9> Fortuitoque(==FORTVITOQVE) luto clauos numerabat agrestis,
<petron. sat. 135.10> Et uiridi iunco gracilis pendebat harundo.
<petron. sat. 135.11> Praeterea quae fumoso suspensa tigillo
<petron. sat. 135.12> Conseruabat opes humilis casa, mitia sorba
<petron. sat. 135.13> Inter odoratas pendebant texta coronas
<petron. sat. 135.14> Et thymbrae ueteres et passis uua racemis:
<petron. sat. 135.15> Qualis in Actaea quondam fuit hospita terra,
<petron. sat. 135.16> Digna sacris Hecales, quam Musa +loquentibus annis
<petron. sat. 135.17> Baccineas ueteres mirando+ tradidit aeuo
<petron. sat. 136.1> Tales Herculea Stymphalidas arte coactas
<petron. sat. 136.2> Ad caelum fugisse reor, peneque fluentes
<petron. sat. 136.3> Harpyias, cum Phineo maduere ueneno
<petron. sat. 136.4> Fallaces epulae. Tremuit perterritus aether
<petron. sat. 136.5> Planctibus incolitis, confusaque regia caeli
<petron. sat. 137.1> Quisquis habet nummos, secura nauiget aura
<petron. sat. 137.2> Fortunamque suo temperet arbitrio.
<petron. sat. 137.3> Vxorem ducat Danaen ipsumque licebit
<petron. sat. 137.4> Acrisium iubeat credere quod Danaen.
<petron. sat. 137.5> Carmina componat, declamet, concrepet omnes
<petron. sat. 137.6> Et peragat causas sitque Catone prior.
<petron. sat. 137.7> Iurisconsultus "parret, non parret" habeto,
<petron. sat. 137.8> Atque esto quicquid Seruius et Labeo.
<petron. sat. 137.9> Multa loquor: quod uis, nummis praesentibus opta,
<petron. sat. 137.10> Et ueniet. Clausum possidet arca Iouem.
<petron. sat. 139.1> Non solum me numen et implacabile fatum 
<petron. sat. 139.2> Persequitur. Prius Inachia Tirynthius ira
<petron. sat. 139.3> Exagitatus onus caeli tulit, ante profanam
<petron. sat. 139.4> Iunonem Pelias sensit, tulit inscius arma
<petron. sat. 139.5> Laomedon, gemini satiauit numinis iram
<petron. sat. 139.6> Telephus, et regnum Neptuni pauit Vlixes.
<petron. sat. 139.7> Me quoque per terras, per cani Nereos aequor
<petron. sat. 139.8> Hellespontiaci sequitur grauis ira Priapi.
