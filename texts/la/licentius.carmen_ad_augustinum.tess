<licent. carm. aug. 1.1> Arcanum Varronis iter scrutando profundi 
<licent. carm. aug. 1.2> Mens hebet aduersamque fugit conterrita lucem. 
<licent. carm. aug. 1.3> Nec mirum; iacet omnis enim mea cura legendi 
<licent. carm. aug. 1.4> Te non dante manum et consurgere sola ueretur. 
<licent. carm. aug. 1.5> Nam simul ut perplexa uiri compendia tanti 
<licent. carm. aug. 1.6> Voluere(==VOLVERE) suasit amor sacrosque attingere sensus, 
<licent. carm. aug. 1.7> Quis numerum dedit ille tonos mundumque Tonanti 
<licent. carm. aug. 1.8> Disseruit canere et pariles agitare choreas, 
<licent. carm. aug. 1.9> Implicuit nostrum uaria caligine pectus 
<licent. carm. aug. 1.10> Induxitque animo rerum uiolentia nubem. 
<licent. carm. aug. 1.11> Inde figurarum positas sine puluere formas 
<licent. carm. aug. 1.12> Posco amens aliasque graues offendo tenebras 
<licent. carm. aug. 1.13> Ad summam astrorum causam clarosque meatus, 
<licent. carm. aug. 1.14> Obscuros quorum ille situs per nubila monstrat: 
<licent. carm. aug. 1.15> Sic iacui nutans, ut talem omnino ruinam 
<licent. carm. aug. 1.16> Nec qui nos prohibet latebras agnoscere caeli 
<licent. carm. aug. 1.17> Nec persona daret functorum freta cauernis. 
<licent. carm. aug. 1.18> Protea namque ferunt ueterum commenta Pelasgum, 
<licent. carm. aug. 1.19> Qui, dum sollicitis non uult aperire futura, 
<licent. carm. aug. 1.20> Spumat aper, fluit unda, fremit leo, sibilat anguis, 
<licent. carm. aug. 1.21> Captum aliquando tamen in munera parua uolucrum. 
<licent. carm. aug. 1.22> At mihi, qui nimium curis grauioribus angor 
<licent. carm. aug. 1.23> Dulci quique animo subdulcia pabula quaero, 
<licent. carm. aug. 1.24> Varronis responsa latent. quod supplice cantu 
<licent. carm. aug. 1.25> Praesidium nymphale rogem, quae flumina poscam? 
<licent. carm. aug. 1.26> An te uoce uocem, clari quem rector Olympi 
<licent. carm. aug. 1.27> Fontibus infantum praefecit et abdita iussit 
<licent. carm. aug. 1.28> Vbertate animi longe ructare fluenta? 
<licent. carm. aug. 1.29> Ferto, magister, opem ac iutum: ne desere uires 
<licent. carm. aug. 1.30> Inualidas mecumque sacras subuertere glebas 
<licent. carm. aug. 1.31> Incipe. tempus enim, nisi me mortalia fallunt, 
<licent. carm. aug. 1.32> Labitur in seniumque trahit. tibi noster Apollo 
<licent. carm. aug. 1.33> Corda replet patremque suum patremque deorum 
<licent. carm. aug. 1.34> Conciliat legemque bonam pacemque cruenta 
<licent. carm. aug. 1.35> Monstrat et abducto uelamine singula pandit. 
<licent. carm. aug. 1.36> Viginti emensus nam longos forsitan orbes 
<licent. carm. aug. 1.37> Solis eras, cum te ratio pulcherrima mundi, 
<licent. carm. aug. 1.38> Ditior imperiis et nectare dulcior omni, 
<licent. carm. aug. 1.39> Corripuit statuitque uagum medioque locauit, 
<licent. carm. aug. 1.40> Omnibus unde aciem posses intendere rebus. 
<licent. carm. aug. 1.41> O bone, carpe iter annorum, sapientia quantum 
<licent. carm. aug. 1.42> Crescit amore sui, inueniens noua culmina semper 
<licent. carm. aug. 1.43> Perge uiam, qua te soboles praeclara Tonantis 
<licent. carm. aug. 1.44> Perducit, sternens in planos ardua campos; 
<licent. carm. aug. 1.45> Et cum luciferos praeconia uesper in ortus 
<licent. carm. aug. 1.46> Distulerit sanctumque super benedixeris ignem, 
<licent. carm. aug. 1.47> Sis memor ipse mei. bibulam qui porgitis aurem 
<licent. carm. aug. 1.48> Legibus inuictis, contundite pectora palmis, 
<licent. carm. aug. 1.49> Sternite membra solo meritosque ciete dolores 
<licent. carm. aug. 1.50> Et prohibete nefas. deus imperat omnibus unum, 
<licent. carm. aug. 1.51> Admonet antistes uenturaque fulmina terrent. 
<licent. carm. aug. 1.52> O mihi transactos reuocet si pristina soles 
<licent. carm. aug. 1.53> Laetificis aurora rotis, quos libera tecum 
<licent. carm. aug. 1.54> Otia sectantes et candida iura bonorum 
<licent. carm. aug. 1.55> Duximus Italiae medio montesque per altos: 
<licent. carm. aug. 1.56> Non me dura gelu prohiberent frigora cano 
<licent. carm. aug. 1.57> Nec fera tempestas Zephyrum fremitusque Borini, 
<licent. carm. aug. 1.58> Quin tua sollicito premerem uestigia passu. 
<licent. carm. aug. 1.59> Hoc opus ut iubeas, tantum cruor irriget artus 
<licent. carm. aug. 1.60> Solstitio Meroen, bruma sectabimur Histrum, 
<licent. carm. aug. 1.61> Ignotus Garamas soluet mihi uincula, Gerrhus 
<licent. carm. aug. 1.62> Xampaeosque lacus fugiens Hypaneius amnis 
<licent. carm. aug. 1.63> Callipidum Scythicas resonet spumosus ad undas; 
<licent. carm. aug. 1.64> Ibimus et Leucos, qua Leucia solis in ortus 
<licent. carm. aug. 1.65> Tenditur, et uasti deserta cacumina Cassi 
<licent. carm. aug. 1.66> Quis Epidaphnaeas aequat sibi Cassia rupes, 
<licent. carm. aug. 1.67> Vnde quiescentem auroram currusque solutos 
<licent. carm. aug. 1.68> Sopitamque diem media sub nocte uiderem, 
<licent. carm. aug. 1.69> Te suadente petam; nec enim labor aut metus ullus 
<licent. carm. aug. 1.70> Terret, ubi insontem precibus deus audit apertis. 
<licent. carm. aug. 1.71> Et nunc Romulidum sedes et inania rerum 
<licent. carm. aug. 1.72> Culmina bacchatasque domos uanosque tumultus 
<licent. carm. aug. 1.73> Desererem et totus semel in tua corda uenirem, 
<licent. carm. aug. 1.74> Ni mens coniugio incumbens retineret euntem. 
<licent. carm. aug. 1.75> Crede meis, o docte, malis ueroque dolori, 
<licent. carm. aug. 1.76> Quod sine te nullos promittunt carbasa portus 
<licent. carm. aug. 1.77> Erramusque procul turbata per aequora uitae, 
<licent. carm. aug. 1.78> Praecipites densa ueluti caligine nautae, 
<licent. carm. aug. 1.79> Quos furor australis, stridens et flatus ab euro 
<licent. carm. aug. 1.80> Perculit et raptis priuauit turbo magistris 
<licent. carm. aug. 1.81>(Protinus abruptis miseri uoluuntur in undis: 
<licent. carm. aug. 1.82> Non forus aut prorae, non lintea deinde procellas 
<licent. carm. aug. 1.83> Ferre ualent ratioque iacet stupefacta regendi): 
<licent. carm. aug. 1.84> Sic me uentus agit uoluuntque cupidinis aestus 
<licent. carm. aug. 1.85> In mare letiferum nec terrae protinus adsunt. 
<licent. carm. aug. 1.86> Sed mecum reputans tua candida uerba, magister, 
<licent. carm. aug. 1.87> Haec magis esse reor tibi credere. callida res est: 
<licent. carm. aug. 1.88> Decipit atque animis molitur retia nostris. 
<licent. carm. aug. 1.89> Praeteritos oblitus enim praesentia prenso. 
<licent. carm. aug. 1.90> Nunc tibi, care, tuo nos nos de pectore lapsi? 
<licent. carm. aug. 1.91> Ei mihi! quo ferar, unde uelim tibi pandere mentem? 
<licent. carm. aug. 1.92> Ante sub Aegaeo optabunt pia tecta palumbes 
<licent. carm. aug. 1.93> Et uersa alcyone componat in arbore nidos, 
<licent. carm. aug. 1.94> Esuriens uitulos alat ante leaena sequaces 
<licent. carm. aug. 1.95> Atque impasta diu teneros lupa nutriat agnos 
<licent. carm. aug. 1.96> Mutantesque suis diuisum partibus orbem 
<licent. carm. aug. 1.97> Aut Barcaeus aret Taurum aut Hyrcania Mauros; 
<licent. carm. aug. 1.98> Ante Thyesteis iterum male territa mensis 
<licent. carm. aug. 1.99> Interrupta dies refugos uanescat in ortus 
<licent. carm. aug. 1.100> Ante dabunt imbres Nilum, super aequora dammae 
<licent. carm. aug. 1.101> Errabunt montesque tremant et flumina laudent, 
<licent. carm. aug. 1.102> Quam mihi post tergum ueniant tua dona, magister. 
<licent. carm. aug. 1.103> Arcet amor copiamque(==CO-PIAMQVE) tenet communis honesti. 
<licent. carm. aug. 1.104> Hic hic regnat amicitiae decus hoste fugato. 
<licent. carm. aug. 1.105> Nam neque propter opes uitreas aurumque rebelle 
<licent. carm. aug. 1.106> Iungunt nos sensus animorum, nam neque uulgi 
<licent. carm. aug. 1.107> Nos fortuna ruens, quae separat ardua, iunxit; 
<licent. carm. aug. 1.108> Sed labor interiora legens uulgata libellis 
<licent. carm. aug. 1.109> Atque animis inuenta piis et nobile dogma 
<licent. carm. aug. 1.110> Indictum contraque bonos responsa relatus. 
<licent. carm. aug. 1.111> Et mea Calliope quamuis te cominus altum 
<licent. carm. aug. 1.112> Horreat et uultus abscondat inutile tractans, 
<licent. carm. aug. 1.113> Hoc tamen hoc animi uinclum nexusque fideles 
<licent. carm. aug. 1.114> Non qui montosis firmatas rupibus Alpes 
<licent. carm. aug. 1.115> Fregit et Italicas pressit cum moenibus urbes 
<licent. carm. aug. 1.116> Rumperet aut nostro tereret de robore quicquam. 
<licent. carm. aug. 1.117> Ite procul latices tumidis anfractibus orti 
<licent. carm. aug. 1.118> Aut ab Arimphaeis Riphaeis oppida Caspi 
<licent. carm. aug. 1.119> Cimmeriasue domos seiungere flumine largo 
<licent. carm. aug. 1.120> Maeotumque plagas; pontus quas obruit Helles 
<licent. carm. aug. 1.121> Europae atque Asiae longe discrimina tendat; 
<licent. carm. aug. 1.122> Nonne boum per utrumque latus armenta fatigans 
<licent. carm. aug. 1.123> Finibus abscidit Talari Dodona Molossos 
<licent. carm. aug. 1.124> Cognatosque Arabas? nec pacis foedus amicum 
<licent. carm. aug. 1.125> Sidonios inter mansit regnumque Pelopum 
<licent. carm. aug. 1.126> Sacrilegosque Phrygas, quamuis pro tempore iunctis 
<licent. carm. aug. 1.127> Hospitium commune fuit. quid denique fratrum 
<licent. carm. aug. 1.128> Discidium pugnasque canam? quid honesta parentum 
<licent. carm. aug. 1.129> Verbera, quid matrum furias natosque superbos? 
<licent. carm. aug. 1.130> Est etiam superum concors discordia rerum, 
<licent. carm. aug. 1.131> Totque fluunt ritus, quot dat sententia leges, 
<licent. carm. aug. 1.132> Sed tenet unus amor. non si mihi murmura centum 
<licent. carm. aug. 1.133> Det Boreas totidemque animas centumque per ora 
<licent. carm. aug. 1.134> Lingua rigens adamante fremat, memorare queamus 
<licent. carm. aug. 1.135> Quae sociata prius ueterum natura locorum 
<licent. carm. aug. 1.136> Distulit et tereti limauit gloria mundo. 
<licent. carm. aug. 1.137> Sed nos praeterea, quod ab una exsurgimus urbe, 
<licent. carm. aug. 1.138> Quod domus una tulit, quod sanguine tangimur uno 
<licent. carm. aug. 1.139> Saeclorum, christiana(==CHRISTJANA) fides conexuit; et quod 
<licent. carm. aug. 1.140> Nos iter immensum disterminat et plaga ponti 
<licent. carm. aug. 1.141> Interfusa coercet: amor contemnit utrumque, 
<licent. carm. aug. 1.142> Gaudia qui spernens oculorum semper amico 
<licent. carm. aug. 1.143> Absenti fruitur, quoniam de corde profundo 
<licent. carm. aug. 1.144> Pendet et internae rimatur pabula fibrae. 
<licent. carm. aug. 1.145> Interea uenient quaecumque futura bonorum 
<licent. carm. aug. 1.146> Scripta salutiferi sermonis (et illa priorum 
<licent. carm. aug. 1.147> Aequiparanda fauis, reputans quae pectore in alto 
<licent. carm. aug. 1.148> Conceptum in lucem uomuisti nectareum mel), 
<licent. carm. aug. 1.149> Praesentem ipsa mihi te reddent, si mihi morem 
<licent. carm. aug. 1.150> Gesseris et libros, quibus intellecta recumbit 
<licent. carm. aug. 1.151> Musica, tradideris; nam ferueo totus in illos. 
<licent. carm. aug. 1.152> Annue, sic nobis uerum ratione patescat, 
<licent. carm. aug. 1.153> Sic plus Eridano fluat, et contagia mundi 
<licent. carm. aug. 1.154> Nequaquam uolitent nostri circum arua coloni. 
