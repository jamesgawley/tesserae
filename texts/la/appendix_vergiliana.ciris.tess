<verg. app. ciris .1> Etsi me uario iactatum laudis amore
<verg. app. ciris .2> Irritaque expertum fallacis praemia uulgi
<verg. app. ciris .3> Cecropius suauis exspirans hortulus auras
<verg. app. ciris .4> Florentis uiridi sophiae complectitur umbra
<verg. app. ciris .5_5>(Vt mens quiret eo dignum sibi quaerere carmen,
<verg. app. ciris .6> Longe aliud studium atque alios accincta labores,
<verg. app. ciris .7> Altius ad magni suspexit sidera mundi
<verg. app. ciris .8> Et placitum paucis ausa est ascendere collem)
<verg. app. ciris .9> Non tamen absistam coeptum detexere munus,
<verg. app. ciris .10_10> In quo iure meas utinam requiescere Musas
<verg. app. ciris .11> Et leuiter blandum liceat deponere amorem.
<verg. app. ciris .12>*Quod si mirificum genus omnes......
<verg. app. ciris .13>*Mirificum sedi* modo sit tibi uelle libido,
<verg. app. ciris .14> Si mihi iam summas Sapientia panderet arces,
<verg. app. ciris .15_15>(Quattuor antiquis heredibus est data consors)
<verg. app. ciris .16> Vnde hominum errores longe lateque per orbem
<verg. app. ciris .17> Despicere atque humilis possem contemnere curas,
<verg. app. ciris .18> Non ego te talem uenerarer munere tali,
<verg. app. ciris .19> Non equidem (quamuis interdum ludere nobis
<verg. app. ciris .20_20> Et gracilem molli liceat pede claudere uersum),
<verg. app. ciris .21> Sed magno intexens, si fas est dicere, peplo,
<verg. app. ciris .22> Qualis Erectheis olim portatur Athenis,
<verg. app. ciris .23> Debita cum castae soluuntur uota Mineruae
<verg. app. ciris .24> Tardaque confecto redeunt quinquennia lustro,
<verg. app. ciris .25_25> Cum leuis alterno Zephyrus concrebuit Euro
<verg. app. ciris .26> Et prono grauidum prouexit pondere currum
<verg. app. ciris .27>(Felix ille dies, felix et dicitur annus,
<verg. app. ciris .28> Felices qui talem annum uidere diemque):
<verg. app. ciris .29> Ergo Palladiae texuntur in ordine pugnae,
<verg. app. ciris .30_30> Magna Giganteis ornantur pepla tropaeis,
<verg. app. ciris .31> Horrida sanguineo pinguntur proelia cocco,
<verg. app. ciris .32> Additur aurata deiectus cuspide Typhon,
<verg. app. ciris .33> Qui prius Ossaeis consternens aethera saxis
<verg. app. ciris .34> Emathio celsum duplicabat uertice Olympum:
<verg. app. ciris .35_35> Tale deae uelum sollemni tempore portant,
<verg. app. ciris .36> Tali te uellem, iuuenum doctissime, ritu
<verg. app. ciris .37> Purpureos inter soles et candida lunae
<verg. app. ciris .38> Sidera, caeruleis orbem pulsantia bigis,
<verg. app. ciris .39> Naturae rerum magnis intexere chartis,
<verg. app. ciris .40_40> Aeterno <ut> Sophiae coniunctum carmine nomen
<verg. app. ciris .41> Nostra tuum senibus loqueretur pagina saeclis,
<verg. app. ciris .42> Sed quoniam ad tantas nunc primum nascimur artes,
<verg. app. ciris .43> Nunc primum teneros firmamus robore neruos,
<verg. app. ciris .44> Haec tamen interea quae possumus, in quibus aeui
<verg. app. ciris .45_45> Prima rudimenta et iuuenes exegimus annos,
<verg. app. ciris .46> Accipe dona meo multum uigilata labore
<verg. app. ciris .47> Promissa atque diu iam tandem .....
<verg. app. ciris .48> Impia prodigiis ut quondam exterrita *amplis
<verg. app. ciris .49> Scylla nouos auium sublimis in aere coetus
<verg. app. ciris .50_50> Viderit et tenui conscendens aethera penna
<verg. app. ciris .51> Caeruleis sua tecta super uolitauerit alis,
<verg. app. ciris .52> Hanc pro purpureo poenam scelerata capillo,
<verg. app. ciris .53> Pro patria soluens excisa et funditus urbe.
<verg. app. ciris .54> Complures illam magni, Messala, poetae
<verg. app. ciris .55_55>(Nam uerum fateamur: amat Polyhymnia uerum)
<verg. app. ciris .56> Longe alia perhibent mutatam membra figura
<verg. app. ciris .57> Scyllaeum monstro saxum infestasse uoraci;
<verg. app. ciris .58> Illam esse aerumnis quam saepe legamus Vlixi
<verg. app. ciris .59> Candida succinctam latrantibus inguina monstris
<verg. app. ciris .60_60> Dulichias uexasse rates et gurgite in alto
<verg. app. ciris .61> Deprensos nautas canibus lacerasse marinis.
<verg. app. ciris .62> Sed neque Maeoniae patiuntur credere chartae
<verg. app. ciris .63> Nec malus istorum dubiis erroribus auctor.
<verg. app. ciris .64> Namque alias alii uulgo finxere puellas
<verg. app. ciris .65_65> Quae Colophoniaco Scyllae dicantur Homero.
<verg. app. ciris .66> Ipse Crataein ei matrem; sed siue Crataeis,
<verg. app. ciris .67> Siue illam monstro *genuit grauena* biformi,
<verg. app. ciris .68> Siue est neutra parens atque hoc in carmine toto
<verg. app. ciris .69> Inguinis est uitium et ueneris descripta libido;
<verg. app. ciris .70_70> Siue etiam iactis speciem mutata uenenis
<verg. app. ciris .71> Infelix uirgo (quid enim commiserat illa?
<verg. app. ciris .72> Ipse pater timidam saeua complexus harena
<verg. app. ciris .73> Coniugium castae uiolauerat Amphitrites;
<verg. app. ciris .74> Ast tamen exegit longo post tempore poenas,
<verg. app. ciris .75_75> Vt, cum cura sui ueheretur coniugis alto,
<verg. app. ciris .76> Ipsa trucem multo misceret sanguine pontum):
<verg. app. ciris .77> Seu uero, ut perhibent, forma cum uinceret omnis
<verg. app. ciris .78> Et cupidos quaestu passim popularet amantes,
<verg. app. ciris .79> Piscibus et canibusque malis uallata repente est:
<verg. app. ciris .80_80> Horribilis circum uidit se existere formas
<verg. app. ciris .81>(Heu quotiens mirata nouos expalluit artus
<verg. app. ciris .82> Ipsa suos, quotiens heu pertimuit latratus),
<verg. app. ciris .83> Ausa quod est mulier numen fraudare deorum
<verg. app. ciris .84> Et dictam Veneri uotorum auertere poenam.
<verg. app. ciris .85_85> Quam mala multiplici iuuenum quod saepta caterua
<verg. app. ciris .86> Vixerat atque animo meretrix iactata ferarum,
<verg. app. ciris .87> Infamem tali meritorum more fuisse,
<verg. app. ciris .88> Docta Palaepaphiae testatur uoce Pachynus:
<verg. app. ciris .89> Quidquid et ut quisque est tali de clade locutus,
<verg. app. ciris .90_90>*Omnia sim*: potius liceat notescere cirin
<verg. app. ciris .91> Atque unam ex multis Scyllam non esse puellis.
<verg. app. ciris .92> Quare, quae cantus meditanti mittere *cocos
<verg. app. ciris .93> Magna mihi cupido tribuistis praemia, diuae
<verg. app. ciris .94> Pierides, quarum castos altaria postis
<verg. app. ciris .95_95> Munere saepe meo inficiunt foribusque hyacinthi
<verg. app. ciris .96> Deponunt flores aut suaue rubens narcissus
<verg. app. ciris .97> Aut crocus alterna coniungens lilia caltha
<verg. app. ciris .98> Sparsaque liminibus floret rosa, nunc age, diuae,
<verg. app. ciris .99> Praecipue nostro nunc aspirate labori
<verg. app. ciris .100_100> Atque nouum aeterno praetexite honore uolumen.
<verg. app. ciris .101> Sunt Pandioniis uicinae sedibus urbes
<verg. app. ciris .102> Actaeos inter colles et candida Thesei
<verg. app. ciris .103> Purpureis late ridentia litora conchis,
<verg. app. ciris .104> Quarum non ulli fama concedere digna
<verg. app. ciris .105_105> Stat Megara, Alcathoi quondam murata labore,
<verg. app. ciris .106> Alcathoi Phoebique: deus namque affuit illi,
<verg. app. ciris .107> Vnde etiam citharae uoces imitatus acutas
<verg. app. ciris .108> Saepe lapis recrepat, Cyllenia munera, pulsus
<verg. app. ciris .109> Et ueterem sonitu Phoebi testatur honorem.
<verg. app. ciris .110_110> Hanc urbem, ante alios qui tunc florebat in armis,
<verg. app. ciris .111> Fecerat infestam populator remige Minos,
<verg. app. ciris .112> Hospitio quod se Nisi Polyidos auito
<verg. app. ciris .113> Carpathium fugiens et flumina Caeratea
<verg. app. ciris .114> Texerat. hunc bello repetens Gortynius heros
<verg. app. ciris .115_115> Attica Cretaea sternebat rura sagitta.
<verg. app. ciris .116> Sed neque tum ciues neque tum rex ipse ueretur
<verg. app. ciris .117> Infesto ad muros uolitantis agmine turmas
<verg. app. ciris .118> Deicere et indomitas uirtute retundere mentes,
<verg. app. ciris .119> Responsum quoniam satis est meminisse deorum.
<verg. app. ciris .120_120> Nam capite ab summo regis, mirabile dictu,
<verg. app. ciris .121> Candida caesaries *florebant tempora lauro
<verg. app. ciris .122> Et roseus medio surgebat uertice crinis,
<verg. app. ciris .123> Cuius quam seruata diu natura fuisset,
<verg. app. ciris .124> Tam patriam incolumem Nisi regnumque futurum
<verg. app. ciris .125_125> Concordes stabili firmarunt numine Parcae.
<verg. app. ciris .126> Ergo omnis caro residebat cura capillo,
<verg. app. ciris .127> Aurea sollemni comptum quem fibula ritu
<verg. app. ciris .128> Cecropiae tereti nectebat dente cicadae.
<verg. app. ciris .129> Nec uero haec urbis custodia uana fuisset
<verg. app. ciris .130_130>(Nec fuerat), ni Scylla nouo correpta furore,
<verg. app. ciris .131> Scylla, patris miseri patriaeque inuenta sepulcrum,
<verg. app. ciris .132> O nimium cupidis Minoa inhiasset ocellis.
<verg. app. ciris .133> Sed malus ille puer, quem nec sua flectere mater
<verg. app. ciris .134> Iratum potuit, quem nec pater atque auus idem
<verg. app. ciris .135_135> Iuppiter (ille etiam Poenos domitare leones
<verg. app. ciris .136> Et ualidas docuit uiris mansuescere tigris,
<verg. app. ciris .137> Ille etiam diuos, homines - sed dicere magnum est),
<verg. app. ciris .138> Idem tum tristis acuebat paruulus iras
<verg. app. ciris .139> Iunonis magnae, cuius periura puella
<verg. app. ciris .140_140>(*Olim se* meminere diu periuria diuae)
<verg. app. ciris .141> Non ulli licitam uiolauerat inscia sedem,
<verg. app. ciris .142> Dum sacris operata deae lasciuit et extra
<verg. app. ciris .143> Procedit longe matrum comitumque cateruam,
<verg. app. ciris .144> Suspensam gaudens in corpore ludere uestem
<verg. app. ciris .145_145> Et tumidos agitante sinus aquilone relaxans
<verg. app. ciris .146>(Necdum etiam castos gustauerat ignis honores,
<verg. app. ciris .147> Necdum sollemni lympha perfusa sacerdos
<verg. app. ciris .148> Pallentis foliis caput exornarat oliuae),
<verg. app. ciris .149> Cum lapsa e manibus fugit pila cumque relapsa est
<verg. app. ciris .150_150> Procurrit uirgo. quod uti ne prodita ludo
<verg. app. ciris .151> Aureolam gracili soluisses corpore pallam.
<verg. app. ciris .152> Omnia quae retinere gradum cursusque morari
<verg. app. ciris .153> Possent, o tecum uellem tu semper haberes:
<verg. app. ciris .154> Non, numquam uiolata manu sacraria diuae
<verg. app. ciris .155_155> Iurando, infelix, nequiquam periurasses.
<verg. app. ciris .156> Etsi quis nocuisse tibi periuria credat?
<verg. app. ciris .157> Causa pia est: timuit fratri te ostendere Iuno.
<verg. app. ciris .158> At leuis ille deus, cui semper ad ulciscendum
<verg. app. ciris .159> Quaeritur ex omni uerborum iniuria dictu,
<verg. app. ciris .160_160> Aurea fulgenti depromens tela pharetra
<verg. app. ciris .161>(Heu nimium terrent, nimium Tirynthia uisu)
<verg. app. ciris .162> Virginis in tenera defixerat omnia mente.
<verg. app. ciris .163> Quae simul ac uenis hausit sitientibus ignem
<verg. app. ciris .164> Et ualidum penitus concepit in ossa furorem,
<verg. app. ciris .165_165> Saeua uelut gelidis Edonum Bistonis oris
<verg. app. ciris .166> Ictaue barbarico Cybeles antistita buxo,
<verg. app. ciris .167> Infelix uirgo tota bacchatur in urbe,
<verg. app. ciris .168> Non storace Idaeo fragrantis uincta capillos,
<verg. app. ciris .169> Coccina non teneris pedibus Sicyonia seruans,
<verg. app. ciris .170_170> Non niueo retinens bacata monilia collo.
<verg. app. ciris .171> Multum illi incerto trepidant uestigia cursu:
<verg. app. ciris .172> Saepe redit patrios ascendere perdita muros
<verg. app. ciris .173> Aeriasque facit causam se uisere turris;
<verg. app. ciris .174> Saepe etiam tristis uoluens in nocte querelas
<verg. app. ciris .175_175> Sedibus ex altis *caeli* speculatur amorem
<verg. app. ciris .176> Castraque prospectat crebris lucentia flammis.
<verg. app. ciris .177> Nulla colum nouit, carum non respicit aurum,
<verg. app. ciris .178> Non arguta sonant tenui psalteria chorda,
<verg. app. ciris .179> Non Libyco molles plauduntur pectine telae;
<verg. app. ciris .180_180> Nullus in ore rubor: ubi enim rubor, obstat amori.
<verg. app. ciris .181> Atque ubi nulla malis reperit solacia tantis
<verg. app. ciris .182> Tabidulamque uidet labi per uiscera mortem,
<verg. app. ciris .183> Quo uocat ire dolor, subigunt quo tendere fata,
<verg. app. ciris .184> Fertur et horribili praeceps impellitur oestro,
<verg. app. ciris .185_185> Vt patris, a demens, crinem de uertice *serum
<verg. app. ciris .186> Furtim atque argute detonsum mitteret hosti
<verg. app. ciris .187>(Namque haec condicio miserae proponitur una),
<verg. app. ciris .188> Siue illa ignorans -quis non bonus omnia malit
<verg. app. ciris .189> Credere, quam tanti sceleris damnare puellam?-
<verg. app. ciris .190_190> Heu tamen infelix: quid enim imprudentia prodest?
<verg. app. ciris .191> Nise pater, cui direpta crudeliter urbe
<verg. app. ciris .192> Vix erit una super sedes in turribus altis,
<verg. app. ciris .193> Fessus ubi extructo possis considere nido,
<verg. app. ciris .194>(Tu quoque auis moriere) dabit tibi filia poenas.
<verg. app. ciris .195_195> Gaudete, o celeres, subnixae nubibus altis,
<verg. app. ciris .196> Quae mare, quae uiridis siluas lucosque sonantis
<verg. app. ciris .197> Incolitis, gaudete, uagae, gaudete, uolucres;
<verg. app. ciris .198> Vosque adeo, humanos mutatae corporis artus,
<verg. app. ciris .199> Vos o crudeli fatorum lege, puellae
<verg. app. ciris .200_200> Dauliades, gaudete: uenit carissima uobis,
<verg. app. ciris .201> Cognatos augens reges numerumque suorum,
<verg. app. ciris .202> Ciris et ipse pater. uos, o pulcherrima quondam
<verg. app. ciris .203> Corpora, caeruleas praeuertite in aethera nubes,
<verg. app. ciris .204> Qua nouus ad superum sedes haliaeetus et qua
<verg. app. ciris .205_205> Candida concessos ascendat ciris honores.
<verg. app. ciris .206> Iamque adeo dulci deuinctus lumina somno
<verg. app. ciris .207> Nisus erat uigilumque procul custodia primis
<verg. app. ciris .208> Excubias foribus studio iactabat inani,
<verg. app. ciris .209> Cum furtim tacito descendens Scylla cubili
<verg. app. ciris .210_210> Auribus arrectis nocturna silentia temptat
<verg. app. ciris .211> Et pressis tenuem singultibus aera captat.
<verg. app. ciris .212> Tum suspensa leuans digitis uestigia primis
<verg. app. ciris .213> Progreditur ferroque manus armata bidenti
<verg. app. ciris .214> Euolat: at demptae subita in formidine uires.
<verg. app. ciris .215_215> Caeruleas sua furta prius testatur ad umbras;
<verg. app. ciris .216> Nam qua se ad patrium tendebat semita limen,
<verg. app. ciris .217> Vestibulo in thalami paulum remoratur et alte
<verg. app. ciris .218> Suspicit ad *caeli* nictantia sidera mundi,
<verg. app. ciris .219> Non accepta piis promittens munera diuis.
<verg. app. ciris .220_220> Quam simul Ogygii Phoenicis filia Carme
<verg. app. ciris .221> Surgere sensit anus (sonitum nam fecerat illi
<verg. app. ciris .222> Marmoreo aeratus stridens in limine cardo),
<verg. app. ciris .223> Corripit extemplo fessam languore puellam
<verg. app. ciris .224> Et simul 'o nobis sacrum caput' inquit 'alumna,
<verg. app. ciris .225_225> Non tibi nequiquam uiridis per uiscera pallor
<verg. app. ciris .226> Aegrotas tenui suffundit sanguine uenas,
<verg. app. ciris .227> Nec leuis hoc faceret, neque enim pote, cura subegit;
<verg. app. ciris .228> Aut fallor: quod ut o potius, Rhamnusia, fallar.
<verg. app. ciris .229> Nam qua te causa nec dulcis pocula Bacchi
<verg. app. ciris .230_230> Nec grauidos Cereris dicam contingere fetus?
<verg. app. ciris .231> Qua causa ad patrium solam uigilare cubile,
<verg. app. ciris .232> Tempore quo fessas mortalia pectora curas,
<verg. app. ciris .233> Quo rapidos etiam requiescunt flumina cursus?
<verg. app. ciris .234> Dic age nunc miserae saltem, quod saepe petenti
<verg. app. ciris .235_235> Iurabas nihil esse mihi, cur maesta parentis
<verg. app. ciris .236> Formosos circum uirgo remorere capillos.
<verg. app. ciris .237> Ei mihi, ne furor ille tuos inuaserit artus,
<verg. app. ciris .238> Ille Arabae Myrrhae quondam qui cepit ocellos,
<verg. app. ciris .239> Vt scelere infando (quod nec sinat Adrastea)
<verg. app. ciris .240_240> Laedere utrumque uno studeas errore parentem.
<verg. app. ciris .241> Quod si alio quouis animi iactaris amore
<verg. app. ciris .242>(Nam te iactari, non est Amathusia nostri
<verg. app. ciris .243> Tam rudis, ut nullo possim cognoscere signo),
<verg. app. ciris .244> Si concessus amor noto te macerat igni:
<verg. app. ciris .245_245> Per tibi Dictynae praesentia numina iuro,
<verg. app. ciris .246> Prima deum dulcem mihi quae te donat alumnam,
<verg. app. ciris .247> Omnia me potius digna atque indigna laborum
<verg. app. ciris .248> Milia uisuram, quam te tam tristibus istis
<verg. app. ciris .249> Sordibus et senio patior tabescere tali'.
<verg. app. ciris .250_250> Haec loquitur mollique ut se uelauit amictu
<verg. app. ciris .251> Frigidulam iniecta circumdat ueste puellam,
<verg. app. ciris .252> Quae prius in tenui steterat succincta crocota.
<verg. app. ciris .253> Dulcia deinde genis rorantibus oscula figens
<verg. app. ciris .254> Persequitur miserae causas exquirere tabis.
<verg. app. ciris .255_255> Nec tamen ante ullas patitur sibi reddere uoces,
<verg. app. ciris .256> Marmoreum tremebunda pedem quam rettulit intra.
<verg. app. ciris .257> Illa autem 'quid me(==ME_)' inquit, 'nutricula, torques?
<verg. app. ciris .258> Quid tantum properas nostros nouisse furores?
<verg. app. ciris .259> Non ego consueto mortalibus uror amore,
<verg. app. ciris .260_260> Nec mihi notorum deflectunt lumina uultus,
<verg. app. ciris .261> Nec genitor cordi est: ultro namque odimus omnis.
<verg. app. ciris .262> Nil amat hic animus, nutrix, quod oportet amari,
<verg. app. ciris .263> In quo falsa tamen lateat pietatis imago,
<verg. app. ciris .264> Sed media ex acie, mediis ex hostibus - eheu,
<verg. app. ciris .265_265> Quid dicam quoue aegra malum hoc exordiar ore?
<verg. app. ciris .266> Dicam equidem, quoniam tu nunc non dicere, nutrix,
<verg. app. ciris .267> Non sinis: extremum hoc munus morientis habeto.
<verg. app. ciris .268> Ille, uides, nostris qui moenibus assidet hostis,
<verg. app. ciris .269> Quem pater ipse deum sceptri donauit honore,
<verg. app. ciris .270_270> Cui Parcae tribuere nec ullo uulnere laedi
<verg. app. ciris .271>(Dicendum est, frustra circumuehor omnia uerbis),
<verg. app. ciris .272> Ille mea, ille idem oppugnat praecordia Minos.
<verg. app. ciris .273> Quod per te diuum crebros obtestor amores
<verg. app. ciris .274> Perque tuum memori sanctum mihi pectus alumnae,
<verg. app. ciris .275_275> Vt me, si seruare potes, nec perdere malis;
<verg. app. ciris .276> Sin autem optatae spes est incisa salutis,
<verg. app. ciris .277> Nec mihi quam merui inuideas, nutricula, mortem.
<verg. app. ciris .278> Nam nisi te nobis malus, o malus, optima Carme,
<verg. app. ciris .279> Ante in conspectum casusue deusue tulisset,
<verg. app. ciris .280_280> Aut ferro hoc' -aperit ferrum quod ueste latebat-
<verg. app. ciris .281>'Purpureum patris dempsissem uertice crinem
<verg. app. ciris .282> Aut mihi praesenti peperissem uulnere letum'.
<verg. app. ciris .283> Vix haec ediderat, cum clade exterrita tristi
<verg. app. ciris .284> Intonsos multo deturpat puluere crinis
<verg. app. ciris .285_285> Et grauiter questu Carme complorat anili:
<verg. app. ciris .286>'O mihi nunc iterum crudelis reddite Minos,
<verg. app. ciris .287> O iterum nostrae Minos inimice senectae,
<verg. app. ciris .288> Semper<ne> aut aut olim natae te propter eundem
<verg. app. ciris .289> Aut Amor insanae luctum portauit alumnae.
<verg. app. ciris .290_290> Tene ego tam longe capta atque auecta nequiui,
<verg. app. ciris .291> Tam graue seruitium, tam duros passa labores,
<verg. app. ciris .292> Effugere, o bis iam exitium crudele meorum?
<verg. app. ciris .293> Iam iam nec nobis aequo senioribus ullum,
<verg. app. ciris .294> Viuere uti cupiam, uiuit genus. ut quid ego amens
<verg. app. ciris .295_295> Te erepta, o Britomarti, mei spes una sepulcri,
<verg. app. ciris .296> Te, Britomarti, diem potui producere uitae?
<verg. app. ciris .297> Atque utinam celeri nec tantum grata Dianae
<verg. app. ciris .298> Venatus esses uirgo sectata uirorum,
<verg. app. ciris .299> Gnosia nec Partho contendens spicula cornu
<verg. app. ciris .300_300> Dictaeas ageres ad gramina nota capellas.
<verg. app. ciris .301> Numquam tam obnixe fugiens Minois amores
<verg. app. ciris .302> Praeceps aerii specula de montis abisses,
<verg. app. ciris .303> Vnde alii fugisse ferunt et nomen Aphaeae
<verg. app. ciris .304> Virginis assignant, alii, quo notior esses,
<verg. app. ciris .305_305> Dictynam dixere tuo de nomine Lunam.
<verg. app. ciris .306> Sint haec uera uelim: mihi certe, nata, peristi;
<verg. app. ciris .307> Numquam ego te summo uolitantem uertice <Dictes>
<verg. app. ciris .308> Hyrcanos inter comites agmenque ferarum
<verg. app. ciris .309> Conspiciam nec te redeuntem amplexa tenebo.
<verg. app. ciris .310_310> Verum haec tum nobis grauia atque indigna fuere,
<verg. app. ciris .311> Tum, mea alumna, tui cum spes integra maneret
<verg. app. ciris .312> Nec uox ista meas nondum uiolauerat auris.
<verg. app. ciris .313> Tene etiam fortuna mihi crudelis ademit,
<verg. app. ciris .314> Tene, o sola meae uiuendi causa senectae?
<verg. app. ciris .315_315> Saepe tuo dulci nequiquam capta sopore
<verg. app. ciris .316> Cum premeret natura, mori me uelle negaui,
<verg. app. ciris .317> Vt tibi Corycio glomerarem flammea luto.
<verg. app. ciris .318> Quo nunc me, infelix, aut quae me fata reseruant?
<verg. app. ciris .319> An nescis, qua lege patris de uertice summo
<verg. app. ciris .320_320> Edita candentis praetexat purpura canos,
<verg. app. ciris .321> Quae tenuis patrio spes sit suspensa capillo?
<verg. app. ciris .322> Si nescis, aliquam possum sperare salutem,
<verg. app. ciris .323> Inscia quandoquidem scelus es conata nefandum;
<verg. app. ciris .324> Sin est quod metuo, per te, mea alumna, tuumque
<verg. app. ciris .325_325> Expertum multis miserae mihi rebus amorem,
<verg. app. ciris .326>*Perdere seua precor per flumina elithie*
<verg. app. ciris .327> Ne tantum facinus tam nulla mente sequaris.
<verg. app. ciris .328> Non ego te incepto, fieri quod non pote, conor
<verg. app. ciris .329> Flectere, Amor, nec sit cum dis contendere nostrum,
<verg. app. ciris .330_330> Sed patris incolumi potius denubere regno
<verg. app. ciris .331> Atque aliquos tamen esse uelis tibi, alumna, penates:
<verg. app. ciris .332> Hoc unum exilio docta atque experta monebo.
<verg. app. ciris .333> Quod si non alia poteris ratione parentem
<verg. app. ciris .334> Flectere (sed poteris: quid enim non unica possis?),
<verg. app. ciris .335_335> Tunc potius tandem ista (pio cum iure licebit,
<verg. app. ciris .336> Cum facti causam tempusque doloris habebis),
<verg. app. ciris .337> Tunc potius conata tua atque incepta referto;
<verg. app. ciris .338> Meque deosque tibi comites, mea alumna, futuros
<verg. app. ciris .339> Polliceor: nihil est, quod texitur ordine, longum'.
<verg. app. ciris .340_340> His ubi sollicitos animi releuauerat aestus
<verg. app. ciris .341> Vocibus et blanda pectus spe mulserat aegrum,
<verg. app. ciris .342> Paulatim tremebunda genis obducere uestem
<verg. app. ciris .343> Virginis et placidam tenebris captare quietem,
<verg. app. ciris .344> Inuerso bibulum restinguens lumen oliuo
<verg. app. ciris .345_345> Coepit et ad crebros insani pectoris ictus
<verg. app. ciris .346> Ferre manum, assiduis mulcens praecordia palmis.
<verg. app. ciris .347> Noctem illam sic maesta super morientis alumnae
<verg. app. ciris .348> Frigidulos cubito subnixa pependit ocellos.
<verg. app. ciris .349> Postera lux ubi laeta diem mortalibus almum
<verg. app. ciris .350_350> Et gelida uenientem ignem quatiebat ab Oeta,
<verg. app. ciris .351> Quem pauidae alternis fugitant optantque puellae
<verg. app. ciris .352>(Hesperium uitant, optant ardescere Eoum),
<verg. app. ciris .353> Praeceptis paret uirgo nutricis et omnis
<verg. app. ciris .354> Vndique conquirit nubendi sedula causas.
<verg. app. ciris .355_355> Temptantur patriae submissis uocibus aures
<verg. app. ciris .356> Laudanturque bonae pacis bona; multus inepto
<verg. app. ciris .357> Virginis insolitae sermo nouus errat in ore:
<verg. app. ciris .358> Nunc tremere instantis belli certamina dicit
<verg. app. ciris .359> Communemque timere deum, nunc regis amicis
<verg. app. ciris .360_360>(Namque ipsi uerita est) orbum flet maesta parentem:
<verg. app. ciris .361>"Cum Ioue communis qui non habuere nepotes?".
<verg. app. ciris .362> Nunc etiam conficta dolo mendacia turpi
<verg. app. ciris .363> Inuenit et diuum terret formidine ciuis
<verg. app. ciris .364> Nunc alia ex aliis -nec desunt- omina quaerit.
<verg. app. ciris .365_365> Quin etiam castos ausa est corrumpere uates,
<verg. app. ciris .366> Vt, cum caesa pio cecidisset uictima ferro,
<verg. app. ciris .367> Esset qui generum Minoa auctoribus extis
<verg. app. ciris .368> Iungere et ancipitis suaderet tollere pugnas.
<verg. app. ciris .369> At nutrix patula componens sulpura testa
<verg. app. ciris .370_370> Narcissum casiamque herbas incendit olentis
<verg. app. ciris .371> Terque nouena ligans triplici diuersa colore
<verg. app. ciris .372> Fila 'ter in gremium mecum' inquit 'despue, uirgo,
<verg. app. ciris .373> Despue ter, uirgo: numero deus impare gaudet'.
<verg. app. ciris .374> Inde mago geminata Ioui fert sedula sacra,
<verg. app. ciris .375_375> Sacra nec Idaeis anubus nec cognita Grais;
<verg. app. ciris .376> Pergit Amyclaeo spargens altaria thallo
<verg. app. ciris .377> Regis Iolciacis animum defigere uotis.
<verg. app. ciris .378> Verum ubi nulla mouet stabilem fallacia Nisum,
<verg. app. ciris .379> Nec possunt homines nec possunt flectere diui
<verg. app. ciris .380_380>(Tanta est in paruo fiducia crine cauendi),
<verg. app. ciris .381> Rursus ad inceptum sociam se adiungit alumnae
<verg. app. ciris .382> Purpureumque parat rursus tondere capillum
<verg. app. ciris .383> Tam longo quod iam captat succurrere amori,
<verg. app. ciris .384> Non minus illa tamen reuehi quod moenia Cressa
<verg. app. ciris .385_385> Gaudeat: et cineri patria est iucunda sepulto.
<verg. app. ciris .386> Ergo iterum capiti Scylla est inimica paterno:
<verg. app. ciris .387> Tum coma Sidonio florens deciditur ostro,
<verg. app. ciris .388> Tum capitur Megara et diuum responsa probantur,
<verg. app. ciris .389> Tum suspensa nouo ritu de nauibus altis
<verg. app. ciris .390_390> Per mare caeruleum trahitur Niseia uirgo.
<verg. app. ciris .391> Complures illam nymphae mirantur in undis,
<verg. app. ciris .392> Miratur pater Oceanus et candida Tethys
<verg. app. ciris .393> Et cupidas secum rapiens Galatea sorores;
<verg. app. ciris .394> Illa etiam iunctis magnum quae piscibus aequor
<verg. app. ciris .395_395> Et glauco bipedum curru metitur equorum
<verg. app. ciris .396> Leucothea, paruusque dea cum matre Palaemon;
<verg. app. ciris .397> Illi etiam alternas sortiti uiuere luces,
<verg. app. ciris .398> Cara Iouis suboles, magnum Iouis incrementum,
<verg. app. ciris .399> Tyndaridae niueos mirantur uirginis artus.
<verg. app. ciris .400_400> Has adeo uoces atque haec lamenta per auras
<verg. app. ciris .401> Fluctibus in mediis questu uoluebat inani,
<verg. app. ciris .402> Ad caelum infelix ardentia lumina tendens,
<verg. app. ciris .403> Lumina, nam teneras arcebant uincula palmas:
<verg. app. ciris .404>'Supprimite o paulum turbati flamina uenti,
<verg. app. ciris .405_405> Dum queror et diuos (quamquam nil testibus illis
<verg. app. ciris .406> Profeci) extrema moriens tamen alloquor hora.
<verg. app. ciris .407> Vos ego, uos adeo, uenti, testabor et aurae,
<verg. app. ciris .408> Vos, *o numantina* si qui de gente uenitis,
<verg. app. ciris .409> Cernitis: illa ego sum cognato sanguine uobis
<verg. app. ciris .410_410> Scylla (quod o salua liceat te dicere Procne),
<verg. app. ciris .411> Illa ego sum Nisi pollentis filia quondam,
<verg. app. ciris .412> Certatim ex omni petiit quam Graecia regno,
<verg. app. ciris .413> Qua curuus terras amplectitur Hellespontus:
<verg. app. ciris .414> Illa ego sum, Minos, sacrato foedere coniunx
<verg. app. ciris .415_415> Dicta tibi: tamen haec, etsi non accipis, audis.
<verg. app. ciris .416> Vinctane tam magni tranabo gurgitis undas?
<verg. app. ciris .417> Vincta tot assiduas pendebo ex ordine luces?
<verg. app. ciris .418> Non equidem me alio possum contendere dignam
<verg. app. ciris .419> Supplicio, quae sic patriam carosque penates
<verg. app. ciris .420_420> Hostibus immitique addixi ignara tyranno.
<verg. app. ciris .421> Verum istaec, Minos, illos scelerata putaui,
<verg. app. ciris .422> Si nostra ante aliqui nudasset foedera casus,
<verg. app. ciris .423> Facturos, quorum direptis moenibus urbis,
<verg. app. ciris .424> O ego crudelis flamma delubra petiui:
<verg. app. ciris .425_425> Te uero uictore prius uel sidera cursus
<verg. app. ciris .426> Mutatura suos quam te mihi talia captae
<verg. app. ciris .427> Facturum metui: iam iam scelus omnia uicit.
<verg. app. ciris .428> Tene ego plus patrio dilexi perdita regno?
<verg. app. ciris .429> Tene ego? nec mirum: uultu decepta puella
<verg. app. ciris .430_430> Vt uidi, ut perii, ut me malus abstulit error.
<verg. app. ciris .431> Non equidem ex isto speraui corpore posse
<verg. app. ciris .432> Tale malum nasci: forma uel sidera fallat!
<verg. app. ciris .433> Me non deliciis commouit regia diues,
<verg. app. ciris .434><Diues> curalio fragili et lacrimoso electro,
<verg. app. ciris .435_435> Me non florentes aequali corpore nymphae,
<verg. app. ciris .436> Non metus incedens potuit retinere deorum:
<verg. app. ciris .437> Omnia uicit amor: quid enim non uinceret ille?
<verg. app. ciris .438> Non mihi iam pingui sudabunt tempora murra,
<verg. app. ciris .439> Pronuba nec castos accendet pinus odores,
<verg. app. ciris .440_440> Non Libys Assyrio sternetur lectulus ostro -
<verg. app. ciris .441> Magna queror: ne me illa quidem communis alumna
<verg. app. ciris .442> Omnibus iniecta Tellus tumulabit harena.
<verg. app. ciris .443> Mene inter matres ancillarique maritas,
<verg. app. ciris .444> Mene alias inter famularum munere fungi,
<verg. app. ciris .445_445> Coniugis atque tuae, quaecumque erit illa, beatae
<verg. app. ciris .446> Non licuit grauidos penso deuoluere fusos?
<verg. app. ciris .447> At belli saltem captiuam lege necasses.
<verg. app. ciris .448> Iam fessae tandem fugiunt de corpore uires
<verg. app. ciris .449> Et caput inflexa lentum ceruice recumbit,
<verg. app. ciris .450_450> Marmorea adductis liuescunt bracchia nodis.
<verg. app. ciris .451> Aequoreae pristes, immania corpora ponti,
<verg. app. ciris .452> Vndique conueniunt et glauco in gurgite circum
<verg. app. ciris .453> Verbere caudarum atque oris minitantur hiatu.
<verg. app. ciris .454> Iam tandem casus hominum, iam respice, Minos.
<verg. app. ciris .455_455> Sit satis hoc, tantum solam uidisse malorum:
<verg. app. ciris .456> Vel fato fuerit nobis haec debita pestis,
<verg. app. ciris .457> Vel casu incerto, merita uel denique culpa:
<verg. app. ciris .458> Omnia nam potius quam te fecisse putabo'.
<verg. app. ciris .459> Labitur interea resoluta ab litore classis,
<verg. app. ciris .460_460> Magna repentino sinuantur lintea coro,
<verg. app. ciris .461> Flectitur in uiridi remus sale, languida fessae
<verg. app. ciris .462> Virginis in cursu moritur querimonia longo.
<verg. app. ciris .463> Deserit angustis inclusum faucibus Isthmon,
<verg. app. ciris .464> Cypselidae et magni florentia regna, Corinthum;
<verg. app. ciris .465_465> Praeterit abruptas Scironis protinus arces
<verg. app. ciris .466> Infestumque suis dirae testudinis exit
<verg. app. ciris .467> Spelaeum multoque cruentas hospite cautes.
<verg. app. ciris .468> Iamque adeo tutum longe Piraeea cernit
<verg. app. ciris .469> Et notas, eheu frustra, respectat Athenas.
<verg. app. ciris .470_470> Iam procul e fluctu Salaminia respicit arua
<verg. app. ciris .471> Florentisque uidet iam Cycladas: hinc *uenus* illi
<verg. app. ciris .472> Sunius, hinc statio contra patet Hermionea.
<verg. app. ciris .473> Linquitur ante alias longe gratissima Delos
<verg. app. ciris .474> Nereidum matri et Neptuno Aegaeo;
<verg. app. ciris .475_475> Prospicit incinctam spumanti litore Cythnum
<verg. app. ciris .476> Marmoreamque Paron uiridemque allapsa Donysam
<verg. app. ciris .477>*Aeginamque simul* salutiferamque Seriphum.
<verg. app. ciris .478> Fertur et incertis iactatur ad omnia uentis,
<verg. app. ciris .479> Cumba uelut, magnas sequitur cum paruula classis
<verg. app. ciris .480_480> Afer et hiberno bacchatur in aequore turbo,
<verg. app. ciris .481> Donec tale decus formae uexarier undis
<verg. app. ciris .482> Non tulit ac miseros mutauit uirginis artus
<verg. app. ciris .483> Caeruleo pollens coniunx Neptunia regno.
<verg. app. ciris .484> Sed tamen aeternam squamis uestire puellam
<verg. app. ciris .485_485> Infidosque inter teneram committere pisces
<verg. app. ciris .486> Non statuit (nimium est auidum pecus Amphitrites):
<verg. app. ciris .487> Aeriis potius sublimem sustulit alis,
<verg. app. ciris .488> Esset ut in terris facti de nomine ciris,
<verg. app. ciris .489> Ciris Amyclaeo formosior ansere Ledae.
<verg. app. ciris .490_490> Hic uelut in niueo tenerae cum primitus ouo
<verg. app. ciris .491> Effigies animantur et internodia membris
<verg. app. ciris .492> Imperfecta nouo fluitant concreta calore,
<verg. app. ciris .493> Sic liquido Scyllae circumfusum aequore corpus
<verg. app. ciris .494> Semiferi incertis etiam nunc partibus artus
<verg. app. ciris .495_495> Vndique mutabant atque undique mutabantur.
<verg. app. ciris .496> Oris honos primum et multis optata labella
<verg. app. ciris .497> Et patulae frontis species concrescere in unum
<verg. app. ciris .498> Coepere et gracili mentum producere rostro.
<verg. app. ciris .499> Tum, qua se medium capitis discrimen agebat,
<verg. app. ciris .500_500> Ecce repente uelut patrios imitatus honores
<verg. app. ciris .501> Puniceam concussit apex in uertice cristam;
<verg. app. ciris .502> At mollis uarios intexens pluma colores
<verg. app. ciris .503> Marmoreum uolucri uestiuit tegmine corpus
<verg. app. ciris .504> Lentaque perpetuas fuderunt bracchia pennas;
<verg. app. ciris .505_505> Inde alias partes minioque infecta rubenti
<verg. app. ciris .506> Crura noua macies obduxit squalida pelle
<verg. app. ciris .507> Et pedibus teneris unguis affixit acutos.
<verg. app. ciris .508> Et tamen hoc demum miserae succurrere pacto
<verg. app. ciris .509> Vix fuerat placida Neptuni coniuge dignum.
<verg. app. ciris .510_510> Numquam illam post haec oculi uidere suorum
<verg. app. ciris .511> Purpureas flauo retinentem uertice uittas,
<verg. app. ciris .512> Non thalamus Syrio fragrans accepit amomo,
<verg. app. ciris .513> Nullae illam sedes; quid enim iam sedibus illi?
<verg. app. ciris .514> Quae simul ut sese cano de gurgite uelox
<verg. app. ciris .515_515> Cum sonitu ad caelum stridentibus extulit alis
<verg. app. ciris .516> Et multum late dispersit in aequora rorem,
<verg. app. ciris .517> Infelix uirgo nequiquam <a> morte recepta
<verg. app. ciris .518> Incultum solis in rupibus exigit aeuum,
<verg. app. ciris .519> Rupibus et scopulis et litoribus desertis.
<verg. app. ciris .520_520> Nec tamen hoc ipsum poena sine: namque deum rex
<verg. app. ciris .521> Omnia qui imperio terrarum milia uersat,
<verg. app. ciris .522> Commotus talem ad superos uolitare puellam,
<verg. app. ciris .523> Cum pater exstinctus caeca sub nocte lateret,
<verg. app. ciris .524> Illi pro pietate sua (nam saepe nitentum
<verg. app. ciris .525_525> Sanguine taurorum supplex resperserat aras,
<verg. app. ciris .526> Saepe deum largo decorarat munere sedes)
<verg. app. ciris .527> Reddidit optatam mutato corpore uitam
<verg. app. ciris .528> Fecitque in terris haliaeetos ales ut esset,
<verg. app. ciris .529> Quippe aquilis semper gaudet deus ille coruscis.
<verg. app. ciris .530_530> Huic uero miserae, quoniam damnata deorum
<verg. app. ciris .531> Iudicio natique et coniugis ante fuisset,
<verg. app. ciris .532> Infesti apposuit odium crudele parentis;
<verg. app. ciris .533> Namque ut in aetherio signorum munere praestans,
<verg. app. ciris .534> Vnum quem duplici stellatum sidere uidi,
<verg. app. ciris .535_535> Scorpios alternis clarum fugat Oriona,
<verg. app. ciris .536> Sic inter sese tristis haliaeetos iras
<verg. app. ciris .537> Et ciris memori seruant ad saecula fato:
<verg. app. ciris .538> Quacumque illa leuem fugiens secat aethera pennis,
<verg. app. ciris .539> Ecce inimicus atrox magno stridore per auras
<verg. app. ciris .540_540> Insequitur Nisus: qua se fert Nisus ad auras
<verg. app. ciris .541> Illa leuem fugiens raptim secat aethera pennis.
