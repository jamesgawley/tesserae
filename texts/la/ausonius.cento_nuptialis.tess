<avson. cento 1.1> Accipite haec animis laetasque aduertite mentes,
<avson. cento 1.2> Ambo animis, ambo insignes praestantibus armis,
<avson. cento 1.3> Ambo florentes, genus insuperabile bello:
<avson. cento 1.4> Tuque prior (nam te maioribus ire per altum
<avson. cento 1.5> Auspiciis manifesta fides), quo iustior alter
<avson. cento 1.6> Nec pietate fuit nec bello maior et armis,
<avson. cento 1.7> Tuque puerque tuus, magnae spes altera Romae,
<avson. cento 1.8> Flos ueterum uirtusque uirum, mea maxima cura,
<avson. cento 1.9> Nomine auum referens, animo manibusque parentem.
<avson. cento 1.10> Non iniussa cano. sua cuique exorsa laborem
<avson. cento 1.11> Fortunamque ferent; mihi iussa capessere fas est.
<avson. cento 1.12> Exspectata dies aderat dignisque hymenaeis
<avson. cento 1.13> Matres atque uiri, iuuenes ante ora parentum
<avson. cento 1.14> Conueniunt stratoque super discumbitur ostro.
<avson. cento 1.15> Dant famuli manibus lymphas onerantque canistris
<avson. cento 1.16> Dona laboratae Cereris pinguisque ferinae
<avson. cento 1.17> Viscera tosta ferunt. series longissima rerum:
<avson. cento 1.18> Alituum pecudumque genus capreaeque sequaces
<avson. cento 1.19> Non absunt illic neque oues haedique petulci
<avson. cento 1.20> Et genus aequoreum, dammae ceruique fugaces.
<avson. cento 1.21> Ante oculos interque manus sunt mitia poma.
<avson. cento 1.22> Postquam exempta fames et amor compressus edendi,
<avson. cento 1.23> Crateras magnos statuunt Bacchumque ministrant.
<avson. cento 1.24> Sacra canunt, plaudunt choreas et carmina dicunt.
<avson. cento 1.25> Nec non Threicius longa cum ueste sacerdos
<avson. cento 1.26> Obloquitur numeris septem discrimina uocum.
<avson. cento 1.27> At parte ex alia biforem dat tibia cantum.
<avson. cento 1.28> Omnibus una quies operum cunctique relictis
<avson. cento 1.29> Consurgunt mensis, per limina laeta frequentes
<avson. cento 1.30> Discurrunt uariantque uices, populusque patresque,
<avson. cento 1.31> Matronae, pueri, uocemque per ampla uolutant
<avson. cento 1.32> Atria; dependent lychni laquearibus aureis.
<avson. cento 1.33> Tandem progreditur Veneris iustissima cura,
<avson. cento 1.34> Iam matura uiro, iam plenis nubilis annis,
<avson. cento 1.35> Virginis os habitumque gerens, cui plurimus ignem
<avson. cento 1.36> Subiecit rubor et calefacta per ora cucurrit,
<avson. cento 1.37> Intentos uoluens oculos, uritque uidendo.
<avson. cento 1.38> Illam omnis tectis agrisque effusa iuuentus
<avson. cento 1.39> Turbaque miratur matrum. uestigia primi
<avson. cento 1.40> Alba pedis, dederatque comam diffundere uentis.
<avson. cento 1.41> Fert picturatas auri subtemine uestes,
<avson. cento 1.42> Ornatus Argiuae Helenae <qualisque uideri>
<avson. cento 1.43> Caelicolis et quanta solet Venus aurea contra,
<avson. cento 1.44> Talis erat species, talem se laeta ferebat
<avson. cento 1.45> Ad soceros solioque alte subnixa resedit.
<avson. cento 1.46> At parte ex alia foribus sese intulit altis
<avson. cento 1.47> Ora puer prima signans intonsa iuuenta,
<avson. cento 1.48> Pictus acu chlamydem auratam, quam plurima circum
<avson. cento 1.49> Purpura maeandro duplici Meliboea cucurrit,
<avson. cento 1.50> Et tunicam, molli mater quam neuerat auro:
<avson. cento 1.51> Os umerosque deo similis lumenque iuuentae.
<avson. cento 1.52> Qualis, ubi Oceani perfusus Lucifer unda
<avson. cento 1.53> Extulit os sacrum caelo, sic ora ferebat,
<avson. cento 1.54> Sic oculos, cursuque amens ad limina tendit.
<avson. cento 1.55> Illum turbat amor figitque in uirgine uultus:
<avson. cento 1.56> Oscula libauit dextramque amplexus inhaesit.
<avson. cento 1.57> Incedunt pueri pariterque ante ora parentum
<avson. cento 1.58> Dona ferunt, pallam signis auroque rigentem,
<avson. cento 1.59> Munera portantes, aurique eborisque talenta
<avson. cento 1.60> Et sellam et pictum croceo uelamen acantho,
<avson. cento 1.61> Ingens argentum mensis colloque monile
<avson. cento 1.62> Bacatum et duplicem gemmis auroque coronam.
<avson. cento 1.63> Olli serua datur geminique sub ubere nati,
<avson. cento 1.64> Quattuor huic iuuenes, totidem innuptaeque puellae.
<avson. cento 1.65> Omnibus in morem tonsa coma: pectore summo
<avson. cento 1.66> Flexilis obtorti per collum circulus auri.
<avson. cento 1.67> Tum studio effusae matres ad limina ducunt.
<avson. cento 1.68> At chorus aequalis pueri innuptaeque puellae
<avson. cento 1.69> Versibus incomptis ludunt et carmina dicunt:
<avson. cento 1.70>"O digno coniuncta uiro, gratissima coniunx,
<avson. cento 1.71> Sis felix, primos Lucinae experta labores,
<avson. cento 1.72> Et mater. cape Maeonii carchesia Bacchi.
<avson. cento 1.73> Sparge, marite, nuces, cinge haec altaria uitta,
<avson. cento 1.74> Flos ueterum uirtusque uirum: tibi ducitur uxor,
<avson. cento 1.75> Omnes ut tecum meritis pro talibus annos
<avson. cento 1.76> Exigat et pulchra faciat te prole parentem.
<avson. cento 1.77> Fortunati ambo, si quid pia numina possunt;
<avson. cento 1.78> Viuite felices. dixerunt 'currite' fusis
<avson. cento 1.79> Concordes stabili fatorum numine Parcae."
<avson. cento 1.80> Postquam est in thalami pendentia pumice tecta
<avson. cento 1.81> Peruentum, licito tandem sermone fruuntur.
<avson. cento 1.82> Congressi iungunt dextras stratisque reponunt.
<avson. cento 1.83> At Cytherea nouas artes et pronuba Iuno
<avson. cento 1.84> Sollicitat suadetque ignota lacessere bella.
<avson. cento 1.85> Ille ubi complexu molli fauet, atque repente
<avson. cento 1.86> Accepit solitam flammam lectumque iugalem
<avson. cento 1.86_>* * * * *
<avson. cento 1.87>"O uirgo, noua mi facies, gratissima coniunx,
<avson. cento 1.88> Venisti tandem, mea sola et sera uoluptas.
<avson. cento 1.89> O dulcis coniunx, non haec sine numine diuum
<avson. cento 1.90> Proueniunt. placitone etiam pugnabis amori?"
<avson. cento 1.91> Talia dicentem iamdudum auersa tuetur
<avson. cento 1.92> Cunctaturque metu telumque instare tremescit
<avson. cento 1.93> Spemque metumque inter funditque has ore loquelas:
<avson. cento 1.94>"Per te, per, qui te talem genuere, parentes,
<avson. cento 1.95> O formose puer, noctem non amplius unam
<avson. cento 1.96> Hanc tu, oro, solare inopem et miserere precantis.
<avson. cento 1.97> Succidimus; non lingua ualet, non corpore notae
<avson. cento 1.98> Sufficiunt uires, nec uox aut uerba sequuntur."
<avson. cento 1.99> Ille autem, "causas nequiquam nectis inanes",
<avson. cento 1.100> Praecipitatque moras omnes soluitque pudorem.
<avson. cento 1.101> Postquam congressi sola sub nocte per umbram
<avson. cento 1.102> Et mentem Venus ipsa dedit, noua proelia temptant.
<avson. cento 1.103> Tollit se arrectum, conantem plurima frustra
<avson. cento 1.104> Occupat os faciemque, pedem pede feruidus urget.
<avson. cento 1.105> Perfidus alta petens ramum, qui ueste latebat,
<avson. cento 1.106> Sanguineis ebuli bacis minioque rubentem
<avson. cento 1.107> Nudato capite et pedibus per mutua nexis,
<avson. cento 1.108> Monstrum horrendum, informe, ingens, cui lumen ademptum,
<avson. cento 1.109> Eripit a femore et trepidanti feruidus instat.
<avson. cento 1.110> Est in secessu, tenuis quo semita ducit,
<avson. cento 1.111> Ignea rima micans; exhalat opaca mephitim.
<avson. cento 1.112> Nulli fas casto sceleratum insistere limen.
<avson. cento 1.113> Hic specus horrendum: talis sese halitus atris
<avson. cento 1.114> Faucibus effundens nares contingit odore.
<avson. cento 1.115> Huc iuuenis nota fertur regione uiarum
<avson. cento 1.116> Et super incumbens nodis et cortice crudo
<avson. cento 1.117> Intorquet summis adnixus uiribus hastam.
<avson. cento 1.118> Haesit uirgineumque alte bibit acta cruorem.
<avson. cento 1.119> Insonuere cauae gemitumque dedere cauernae.
<avson. cento 1.120> Illa manu moriens telum trahit, ossa sed inter
<avson. cento 1.121> Altius ad uiuum persedit uulnere mucro.
<avson. cento 1.122> Ter sese attollens cubitoque innixa leuauit,
<avson. cento 1.123> Ter reuoluta toro est; manet imperterritus ille.
<avson. cento 1.124> Nec mora nec requies, clauumque affixus et haerens
<avson. cento 1.125> Nusquam amittebat oculosque sub astra tenebat.
<avson. cento 1.126> Itque reditque uiam totiens uteroque recusso
<avson. cento 1.127> Transadigit costas et pectine pulsat eburno.
<avson. cento 1.128> Iamque fere spatio extremo fessique sub ipsam
<avson. cento 1.129> Finem aduentabant: tum creber anhelitus artus
<avson. cento 1.130> Aridaque ora quatit, sudor fluit undique riuis,
<avson. cento 1.131> Labitur exsanguis, destillat ab inguine uirus.
<avson. cento 1.132> Contentus esto, Paule mi,
<avson. cento 1.133>+lasciua, o Paule, pagina:+
<avson. cento 1.134> Ridere, nil ultra expeto.
