<arator ad flor. .1> Qui meriti florem, maturis sensibus ortum,
<arator ad flor. .2> Nominis ore tui iam, Floriane, tenes
<arator ad flor. .3>(Nam, primaeuus adhuc, senibus documenta dedisti,
<arator ad flor. .4> E quibus in caelum uita pararet iter)
<arator ad flor. .5_5> Ad carmen concurre meum, pedibusque labanti
<arator ad flor. .6> Porrige de placido saepe fauore manum.
<arator ad flor. .7> Ieiuno sermone quidem, sed pinguia gesta
<arator ad flor. .8> Scripsimus, ac pelagi pondere gutta fluit.
<arator ad flor. .9> Inter grandiloquos per mille uolumina libros
<arator ad flor. .10_10> Maxima cum teneas, et breuiora lege,
<arator ad flor. .11> Naturaeque modo, quam rerum condidit Auctor,
<arator ad flor. .12> Concordent studiis celsa uel ima tuis.
<arator ad flor. .13> Quae genuit tigres, quae nutrit terra leones,
<arator ad flor. .14> Formicis, apibus praebuit ipsa sinum.
<arator ad flor. .15_15> Et si respicias dispenset ut omnia rector,
<arator ad flor. .16> Ingenium mites, uim meruere truces.
<arator ad flor. .17> Ipsaque continuum uirtus infracta laborem
<arator ad flor. .18> Deserit, et uarias quaerit habere uices.
<arator ad flor. .19> Loricam solitus membris imponere miles
<arator ad flor. .20_20> Gymnasii gaudet nudus adire locum.
<arator ad flor. .21> Et, qui ferratas acies atque agmina uincunt,
<arator ad flor. .22> Imbelles feriunt per sua tela feras.
<arator ad flor. .23> Ergo gradum retinens et prisca uolumina linquens,
<arator ad flor. .24> Cede dies operi quod pia causa iuuat.
