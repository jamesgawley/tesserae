<carm. priap. 1.1> Carminis incompti lusus lecture procaces,
<carm. priap. 1.2> Conueniens Latio pone supercilium.
<carm. priap. 1.3> Non soror hoc habitat Phoebi, non Vesta sacello,
<carm. priap. 1.4> Nec quae de patrio uertice nata dea est,
<carm. priap. 1.5_5> Sed ruber hortorum custos, membrosior aequo,
<carm. priap. 1.6> Qui tectum nullis uestibus inguen habet.
<carm. priap. 1.7> Aut igitur tunicam parti praetende tegendae,
<carm. priap. 1.8> Aut quibus hanc oculis aspicis, ista lege.
<carm. priap. 2.1> Ludens haec ego teste te, Priape,
<carm. priap. 2.2> Horto carmina digna, non libello,
<carm. priap. 2.3> Scripsi non nimium laboriose.
<carm. priap. 2.4> Nec musas tamen, ut solent poetae,
<carm. priap. 2.5_5> Ad non uirgineum locum uocaui.
<carm. priap. 2.6> Nam sensus mihi corque defuisset,
<carm. priap. 2.7> Castas, Pierium chorum, sorores
<carm. priap. 2.8> Auso ducere mentulam ad Priapi.
<carm. priap. 2.9> Ergo quidquid id est, quod otiosus
<carm. priap. 2.10_10> Templi parietibus tui notaui,
<carm. priap. 2.11> In partem accipias bonam, rogamus.
<carm. priap. 3.1> Obscure poteram tibi dicere: "da mihi, quod tu
<carm. priap. 3.2> Des licet assidue, nil tamen inde perit.
<carm. priap. 3.3> Da mihi, quod cupies frustra dare forsitan olim,
<carm. priap. 3.4> Cum tenet obsessas inuida barba genas,
<carm. priap. 3.5_5> Quodque Ioui dederat qui raptus ab alite sacra
<carm. priap. 3.6> Miscet amatori pocula grata suo,
<carm. priap. 3.7> Quod uirgo prima cupido dat nocte marito,
<carm. priap. 3.8> Dum timet alterius uolnus inepta loci."
<carm. priap. 3.9> Simplicius multo est "da pedicare" Latine
<carm. priap. 3.10_10> Dicere. quid faciam? crassa Minerua mea est.
<carm. priap. 4.1> Obscaenas rigido deo tabellas
<carm. priap. 4.2> Ducens ex Elephantidos libellis
<carm. priap. 4.3> Dat donum Lalage rogatque temptes,
<carm. priap. 4.4> Si pictas opus edat ad figuras.
<carm. priap. 5.1> Quam puero legem fertur dixisse Priapus,
<carm. priap. 5.2> Versibus hic infra scripta duobus erit:
<carm. priap. 5.3>"Quod meus hortus habet sumas inpune licebit,
<carm. priap. 5.4> Si dederis nobis quod tuus hortus habet."
<carm. priap. 6.1> Quod sum ligneus, ut uides, Priapus
<carm. priap. 6.2> Et falx lignea ligneusque penis,
<carm. priap. 6.3> Prendam te tamen et tenebo prensum
<carm. priap. 6.4> Totamque hanc sine fraude, quantacunque est,
<carm. priap. 6.5_5> Tormento citharaque tensiorem
<carm. priap. 6.6> Ad costam tibi septimam recondam.
<carm. priap. 7.1> Cum loquor, una mihi peccatur littera; nam T(==TI)
<carm. priap. 7.2> P dico semper blaesaque lingua mihi est.
<carm. priap. 8.1> Matronae procul hinc abite castae:
<carm. priap. 8.2> Turpe est uos legere impudica uerba. -
<carm. priap. 8.3> Non assis faciunt euntque recta:
<carm. priap. 8.4> Nimirum sapiunt uidentque magnam
<carm. priap. 8.5_5> Matronae quoque mentulam libenter.
<carm. priap. 9.1> Cur obscaena mihi pars sit sine ueste, requiris:
<carm. priap. 9.2> Quaere, tegat nullus cur sua tela deus.
<carm. priap. 9.3> Fulmen habens mundi dominus tenet illud aperte;
<carm. priap. 9.4> Nec datur aequoreo fuscina tecta deo.
<carm. priap. 9.5_5> Nec Mauors illum, per quem ualet, occulit ensem;
<carm. priap. 9.6> Nec latet intrepidae Palladis hasta sinu.
<carm. priap. 9.7> Num pudet auratas Phoebum portare sagittas?
<carm. priap. 9.8> Clamne solet pharetram ferre Diana suam?
<carm. priap. 9.9> Num tegit Alcides nodosae robora clauae?
<carm. priap. 9.10_10> Sub tunica uirgam num deus ales habet?
<carm. priap. 9.11> Quis Bacchum gracili uestem praetendere thyrso,
<carm. priap. 9.12> Quis te celata cum face uidit, Amor?
<carm. priap. 9.13> Nec mihi sit crimen, quod mentula semper aperta est:
<carm. priap. 9.14> Hoc mihi si telum desit, inermis ero.
<carm. priap. 10.1> Insulsissima quid puella rides?
<carm. priap. 10.2> Non me Praxiteles Scopasue fecit,
<carm. priap. 10.3> Non sum Phidiaca manu politus;
<carm. priap. 10.4> Sed lignum rude uilicus dolauit
<carm. priap. 10.5_5> Et dixit mihi "tu Priapus esto".
<carm. priap. 10.6> Spectas me tamen et subinde rides:
<carm. priap. 10.7> Nimirum tibi salsa res uidetur
<carm. priap. 10.8> Astans inguinibus columna nostris.
<carm. priap. 11.1> Ne prendare caue. prenso nec fuste nocebo,
<carm. priap. 11.2> Saeua nec incurua uolnera falce dabo:
<carm. priap. 11.3> Traiectus conto sic extendere pedali,
<carm. priap. 11.4> Vt culum rugam non habuisse putes.
<carm. priap. 12.1> Quaedam <hau> iunior Hectoris parente,
<carm. priap. 12.2> Cumaeae soror, ut puto, Sibyllae,
<carm. priap. 12.3> Aequali tibi, quam domum reuertens
<carm. priap. 12.4> Theseus repperit in rogo iacentem,
<carm. priap. 12.5_5> Infirmo solet huc gradu uenire
<carm. priap. 12.6> Rugosasque manus ad astra tollens,
<carm. priap. 12.7> Ne desim sibi mentula, rogare.
<carm. priap. 12.8> Hesterna quoque luce dum precatur,
<carm. priap. 12.9> Dentem de tribus excreauit unum.
<carm. priap. 12.10_10>"Tolle" inquam "procul et iube latere
<carm. priap. 12.11> Scissa sub tunica stolaque russa,
<carm. priap. 12.12> Vt semper solet, et timere lucem
<carm. priap. 12.13> Qui tanto patet indecens hiatu,
<carm. priap. 12.14> Barbato macer eminente naso,
<carm. priap. 12.15_15> Vt credas Epicuron oscitari".
<carm. priap. 13.1> Percidere puer, moneo: futuere puella:
<carm. priap. 13.2> Barbatum furem tertia poena manet.
<carm. priap. 14.1> Huc huc, quisquis es, in dei salacis
<carm. priap. 14.2> Deuerti graue ne puta sacellum.
<carm. priap. 14.3> Et si nocte fuit puella tecum,
<carm. priap. 14.4> Hac re quod metuas adire, non est.
<carm. priap. 14.5_5> Istud caelitibus datur seueris:
<carm. priap. 14.6> Nos uappae sumus et pusilla culti
<carm. priap. 14.7> Ruris numina, nos pudore pulso
<carm. priap. 14.8> Stamus sub Ioue coleis apertis.
<carm. priap. 14.9> Ergo quilibet huc licebit intret
<carm. priap. 14.10_10> Nigri fornicis oblitus fauilla.
<carm. priap. 15.1> Commisso mihi non satis modestas
<carm. priap. 15.2> Quicunque attulerit manus agello,
<carm. priap. 15.3> Is me sentiet esse non spadonem.
<carm. priap. 15.4> Dicat forsitan hoc: "tibine quisquam
<carm. priap. 15.5_5> Hic inter frutices loco remoto
<carm. priap. 15.6> Percisum sciat esse me?", sed errat:
<carm. priap. 15.7> Magnis testibus ista res agetur.
<carm. priap. 16.1> Qualibus Hippomenes rapuit Schoeneida pomis,
<carm. priap. 16.2> Qualibus Hesperidum nobilis hortus erat,
<carm. priap. 16.3> Qualia credibile est spatiantem rure paterno
<carm. priap. 16.4> Nausicaam pleno saepe tulisse sinu,
<carm. priap. 16.5_5> Quale fuit malum, quod littera pinxit Aconti,
<carm. priap. 16.6> Qua lecta est cupido pacta puella uiro:
<carm. priap. 16.7> Qualiacunque pius dominus florentis agelli
<carm. priap. 16.8> Imposuit mensae, nude Priape, tuae.
<carm. priap. 17.1> Quid mecum tibi, circitor moleste?
<carm. priap. 17.2> Ad me quid prohibes uenire furem?
<carm. priap. 17.3> Accedat, sine: laxior redibit.
<carm. priap. 18.1> Commoditas haec est in nostro maxima pene,
<carm. priap. 18.2> Laxa quod esse mihi femina nulla potest.
<carm. priap. 19.1> Hic quando Telethusa circulatrix,
<carm. priap. 19.2> Quae clunem tunica tegente nulla
<carm. priap. 19.3>+extis scitius altiusue motat+
<carm. priap. 19.4> Crisabit tibi fluctuante lumbo?
<carm. priap. 19.5_5> Haec sic non modo te, Priape, posset,
<carm. priap. 19.6> Priuignum quoque sed mouere Phaedrae.
<carm. priap. 20.1> Fulmina sub Ioue sunt; Neptuni fuscina telum <est>;
<carm. priap. 20.2> Ense potens Mars est; hasta, Minerua, tua est;
<carm. priap. 20.3> Sutilibus Liber committit proelia thyrsis;
<carm. priap. 20.4> Fertur Apollinea missa sagitta manu;
<carm. priap. 20.5_5> Herculis armata est inuicti dextera claua:
<carm. priap. 20.6> At me terribilem mentula tenta facit.
<carm. priap. 21.1> Copia me perdit: tu suffragare rogatus,
<carm. priap. 21.2> Indicio nec nos prode, Priape, tuo,
<carm. priap. 21.3> Quaeque tibi posui tamquam uernacula poma,
<carm. priap. 21.4> De Sacra nulli dixeris esse uia.
<carm. priap. 22.1> Femina si furtum faciet mihi uirue puerue,
<carm. priap. 22.2> Haec cunnum, caput hic praebeat, ille nates.
<carm. priap. 23.1> Quicunque hic uiolam rosamue carpet
<carm. priap. 23.2> Furtiuomue holus aut inempta poma,
<carm. priap. 23.3> Defectus pueroque feminaque
<carm. priap. 23.4> Hac tentigine, quam uidetis in me,
<carm. priap. 23.5_5> Rumpatur, precor, usque mentulaque
<carm. priap. 23.6> Nequiquam sibi pulset umbilicum.
<carm. priap. 24.1> Hic me custodem fecundi uilicus horti
<carm. priap. 24.2> Mandati curam iussit habere loci.
<carm. priap. 24.3> Fur habeas poenam, licet indignere 'feram'que
<carm. priap. 24.4>'Propter holus' dicas 'hoc ego?' 'propter holus'.
<carm. priap. 25.1> Hoc sceptrum, quod ab arbore est recisum
<carm. priap. 25.2> Nulla iam poterit uirere fronde,
<carm. priap. 25.3> Sceptrum, quod pathicae petunt puellae,
<carm. priap. 25.4> Quod quidam cupiunt tenere reges,
<carm. priap. 25.5_5> Cui dant oscula nobiles cinaedi,
<carm. priap. 25.6> Intra uiscera furis ibit usque
<carm. priap. 25.7> Ad pubem capulumque coleorum.
<carm. priap. 26.1> Porro (nam quis erit modus?) Quirites
<carm. priap. 26.2> Aut praecidite seminale membrum,
<carm. priap. 26.3> Quod totis mihi noctibus fatigant
<carm. priap. 26.4> Vicinae sine fine prurientes
<carm. priap. 26.5_5> Vernis passeribus salaciores,
<carm. priap. 26.6> Aut rumpar nec habebitis Priapum.
<carm. priap. 26.7> Ipsi cernitis, ecfututus ut sim
<carm. priap. 26.8> Confectusque macerque pallidusque,
<carm. priap. 26.9> Qui quondam ruber et ualens solebam
<carm. priap. 26.10_10> Fures caedere quamlibet ualentes.
<carm. priap. 26.11> Defecit latus et periculosam
<carm. priap. 26.12> Cum tussi miser expuo saliuam.
<carm. priap. 27.1> Deliciae populi, magno notissima circo
<carm. priap. 27.2> Quintia, uibratas docta mouere nates,
<carm. priap. 27.3> Cymbala cum crotalis, pruriginis arma, Priapo
<carm. priap. 27.4> Ponit et adducta tympana pulsa manu:
<carm. priap. 27.5_5> Pro quibus, ut semper placeat spectantibus, orat,
<carm. priap. 27.6> Tentaque ad exemplum sit sua turba dei.
<carm. priap. 28.1> Tu, qui non bene cogitas et aegre
<carm. priap. 28.2> Carpendo tibi temperas ab horto,
<carm. priap. 28.3> Pedicabere fascino pedali.
<carm. priap. 28.4> Quod si tam grauis et molesta poena
<carm. priap. 28.5_5> Non profecerit, altiora tangam.
<carm. priap. 29.1> Obscaenis, peream, Priape, si non
<carm. priap. 29.2> Vti me pudet inprobisque probris.
<carm. priap. 29.3> Sed cum tu posito deus pudore
<carm. priap. 29.4> Ostendas mihi coleos patentes,
<carm. priap. 29.5_5> Cum cunno mihi mentula est uocanda.
<carm. priap. 30.1>"Falce minax et parte tua maiore, Priape,
<carm. priap. 30.2> Ad fontem, quaeso, dic mihi qua sit iter".
<carm. priap. 30.3> Vade per has uites, quarum si carpseris uuam,
<carm. priap. 30.4> Cur aliter sumas, hospes, habebis aquam.
<carm. priap. 31.1> Donec proterua nil mei manu carpes,
<carm. priap. 31.2> Licebit ipsa sis pudicior Vesta.
<carm. priap. 31.3> Sin, haec mei te uentris arma laxabunt,
<carm. priap. 31.4> Exire ut ipse de tuo queas culo.
<carm. priap. 32.1> Vuis aridior puella passis,
<carm. priap. 32.2> Buxo pallidior nouaque cera,
<carm. priap. 32.3> Collatas sibi quae suisque membris
<carm. priap. 32.4> Formicas facit altiles uideri;
<carm. priap. 32.5_5> Quoius uiscera non aperta Tuscus
<carm. priap. 32.6> Per pellem poterit uidere haruspex:
<carm. priap. 32.7> Quae suco caret usque <ut ore> putri
<carm. priap. 32.8> Nemo uiderit hanc uel expuentem;
<carm. priap. 32.9> Quam pro sanguine puluerem scobemque
<carm. priap. 32.10_10> In uenis medici putant habere
<carm. priap. 32.11> Ad me nocte solet uenire et affert
<carm. priap. 32.12> Pallorem maciemque larualem.
<carm. priap. 32.13> Ductor ferreus insulariusque
<carm. priap. 32.14> Lanternae uideor fricare cornu.
<carm. priap. 33.1> Naidas antiqui Dryadasque habuere Priapi,
<carm. priap. 33.2> Et quo tenta dei uena subiret, erat.
<carm. priap. 33.3> Nunc adeo nihil est, adeo mea plena libido est,
<carm. priap. 33.4> Vt Nymphas omnis interiisse putem.
<carm. priap. 33.5_5> Turpe quidem factu, sed ne tentigine rumpar,
<carm. priap. 33.6> Falce mihi posita fiet amica manus.
<carm. priap. 34.1> Cum sacrum fieret deo salaci,
<carm. priap. 34.2> Conducta est pretio puella paruo
<carm. priap. 34.3> Communis satis omnibus futura:
<carm. priap. 34.4> Quae quot nocte uiros peregit una,
<carm. priap. 34.5_5> Tot uerpas tibi dedicat salignas.
<carm. priap. 35.1> Pedicabere, fur, semel; sed idem
<carm. priap. 35.2> Si prensus fueris bis, irrumabo;
<carm. priap. 35.3> Quod si tertia furta molieris,
<carm. priap. 35.4> Vt poenam patiare et hanc et illam,
<carm. priap. 35.5_5> Pedicaberis irrumaberisque.
<carm. priap. 36.1> Notas habemus quisque corporis formas:
<carm. priap. 36.2> Phoebus comosus, Hercules lacertosus,
<carm. priap. 36.3> Trahit figuram uirginis tener Bacchus,
<carm. priap. 36.4> Minerua rauo lumine <est>, Venus paeto,
<carm. priap. 36.5_5> Frontem +crinitos+ Arcadas uides Faunos,
<carm. priap. 36.6> Habet decentes nuntius deum plantas,
<carm. priap. 36.7> Tutela Lemni dispares mouet gressus,
<carm. priap. 36.8> Intonsa semper Aesculapio barba est,
<carm. priap. 36.9> Nemo est feroci pectorosior Marte:
<carm. priap. 36.10_10> Quod si quis inter haec locus mihi restat,
<carm. priap. 36.11> Deus Priapo mentulatior non est.
<carm. priap. 37.1> Cur pictum memori sit in tabella
<carm. priap. 37.2> Membrum quaeritis, unde procreamur?
<carm. priap. 37.3> Cum penis mihi forte laesus esset
<carm. priap. 37.4> Chirurgique manum miser timerem,
<carm. priap. 37.5_5> Me dis legitimis nimisque magnis,
<carm. priap. 37.6> Vt Phoebo puta filioque Phoebi,
<carm. priap. 37.7> Curatum dare mentulam uerebar;
<carm. priap. 37.8> Huic dixi: "fer opem, Priape, parti,
<carm. priap. 37.9> Quoius tu, pater, ipse pars uideris;
<carm. priap. 37.10_10> Qua salua sine sectione facta
<carm. priap. 37.11> Ponetur tibi picta, quam leuaris,
<carm. priap. 37.12> Verpa consimilisque concolorque".
<carm. priap. 37.13> Promisit fore mentulamque mouit
<carm. priap. 37.14> Pro nutu deus et rogata fecit.
<carm. priap. 38.1> Simpliciter tibi me, quodcumque est, dicere oportet,
<carm. priap. 38.2> Natura est quoniam semper aperta mihi:
<carm. priap. 38.3> Pedicare uolo, tu uis decerpere poma;
<carm. priap. 38.4> Quod peto, si dederis, quod petis, accipies.
<carm. priap. 39.1> Forma Mercurius potest placere,
<carm. priap. 39.2> Forma conspiciendus est Apollo,
<carm. priap. 39.3> Formosus quoque pingitur Lyaeus,
<carm. priap. 39.4> Formosissimus omnium est Cupido.
<carm. priap. 39.5_5> Me pulcra fateor carere forma,
<carm. priap. 39.6> Verum mentula luculenta nostra est:
<carm. priap. 39.7> Hanc mauolt sibi quam deos priores
<carm. priap. 39.8> Si qua est non fatui puella cunni.
<carm. priap. 40.1> Nota Suburanas inter Telesina puellas,
<carm. priap. 40.2> Quae, puto, de quaestu libera facta suo est,
<carm. priap. 40.3> Cingit inaurata penem tibi, sancte, corona:
<carm. priap. 40.4> Hoc pathicae summi numinis instar habent.
<carm. priap. 41.1> Quisquis uenerit huc, poeta fiat
<carm. priap. 41.2> Et uersus mihi dedicet iocosos.
<carm. priap. 41.3> Qui non fecerit, inter eruditos
<carm. priap. 41.4> Ficosissimus ambulet poetas.
<carm. priap. 42.1> Laetus Aristagoras natis bene uilicus uuis
<carm. priap. 42.2> De cera +facta+ dat tibi poma, deus.
<carm. priap. 42.3> At tu sacrati contentus imagine pomi
<carm. priap. 42.4> Fac ueros fructus ille, Priape, ferat.
<carm. priap. 43.1> Velle quid hanc dicas, quamuis sim ligneus, hastam,
<carm. priap. 43.2> Oscula dat medio si qua puella mihi?
<carm. priap. 43.3> Augure non opus est: "in me" mihi credite, dixit
<carm. priap. 43.4>"Vtetur ueris uiribus hasta rudis".
<carm. priap. 44.1> Nolite omnia, quae loquor, putare
<carm. priap. 44.2> Per lusum mihi per iocumque dici.
<carm. priap. 44.3> Deprensos ego ter quaterque fures
<carm. priap. 44.4> Omnis, non dubitetis, irrumabo.
<carm. priap. 45.1> Cum quendam rigidus deus uideret
<carm. priap. 45.2> Feruenti caput ustulare ferro,
<carm. priap. 45.3> Vt Maurae similis foret puellae,
<carm. priap. 45.4>"Heus" inquit "tibi dicimus, cinaede,
<carm. priap. 45.5_5> Vras te licet usque torqueasque,
<carm. priap. 45.6> Num tandem prior es puella, quaeso,
<carm. priap. 45.7> Quam sint, mentula quos habet, capilli?".
<carm. priap. 46.1> O non candidior puella Mauro,
<carm. priap. 46.2> Sed morbosior omnibus cinaedis,
<carm. priap. 46.3> Pygmaeo breuior gruem timenti,
<carm. priap. 46.4> Vrsis asperior pilosiorque,
<carm. priap. 46.5_5> Medis laxior Indicisue bracis:
<carm. priap. 46.6>+manes hic licet ut libenter ires;+
<carm. priap. 46.7> Nam quamuis uidear satis paratus,
<carm. priap. 46.8> Erucarum opus est decem maniplis,
<carm. priap. 46.9> Fossas inguinis ut teram dolemque
<carm. priap. 46.10_10> Cunni uermiculos scaturrientes.
<carm. priap. 47.1> Quicunque uestrum, qui uenitis ad cenam
<carm. priap. 47.2> Libare nullus sustinet mihi uersus,
<carm. priap. 47.3> Illius uxor aut amica riualem
<carm. priap. 47.4> Lasciuiendo languidum, precor, reddat
<carm. priap. 47.5_5> Et ipse longa nocte dormiat solus
<carm. priap. 47.6> Libidinosis incitatus erucis.
<carm. priap. 48.1> Quod partem madidam mei uidetis
<carm. priap. 48.2> Per quam significor Priapus esse,
<carm. priap. 48.3> Non ros est, mihi crede, nec pruina,
<carm. priap. 48.4> Sed quod sponte sua solet remitti,
<carm. priap. 48.5_5> Cum mens est pathicae memor puellae.
<carm. priap. 49.1> Tu, quicumque uides circa tectoria nostra
<carm. priap. 49.2> Non nimium casti carmina plena ioci,
<carm. priap. 49.3> Versibus obscaenis offendi desine: non est
<carm. priap. 49.4> Mentula subducti nostra supercilii.
<carm. priap. 50.1> Quaedam, si placet hoc tibi, Priape,
<carm. priap. 50.2> Ficosissima me puella ludit
<carm. priap. 50.3> Et nec dat mihi nec negat daturam:
<carm. priap. 50.4> Causas inuenit usque differendi.
<carm. priap. 50.5_5> Quae si contigerit fruenda nobis,
<carm. priap. 50.6> Totam comparibus, Priape, nostris
<carm. priap. 50.7> Cingemus tibi mentulam coronis.
<carm. priap. 51.1> Quid hoc negoti est quaue suspicer causa
<carm. priap. 51.2> Venire in hortum plurimos meum fures,
<carm. priap. 51.3> Cum, quisquis in nos incidit, luat poenas
<carm. priap. 51.4> Et usque curuos excauetur ad lumbos?
<carm. priap. 51.5_5> Non ficus hic est praeferenda uicinae
<carm. priap. 51.6> Vuaeue, quales flaua legit Arete,
<carm. priap. 51.7> Non mala truncis adserenda Picenis
<carm. priap. 51.8> Pirumue, tanto quod periculo captes,
<carm. priap. 51.9> Magisque cera luteum noua prunum
<carm. priap. 51.10_10> Sorbumue uentres lubricos moraturum.
<carm. priap. 51.11> Praesigne rami nec mei ferunt morum
<carm. priap. 51.12> Nucemue longam, quae uocatur +alua+
<carm. priap. 51.13> Amygdalumue flore purpurae fulgens.
<carm. priap. 51.14> Non brassicarum ferre glorior caules
<carm. priap. 51.15_15> Betasue, quantas hortus educat nullus,
<carm. priap. 51.16> Crescensue semper in suom caput porrum.
<carm. priap. 51.17> Nec seminosas ad cucurbitas quemquam
<carm. priap. 51.18> Ad ocimumue cucumeresque humi fusos
<carm. priap. 51.19> Venire credo sessilesue lactucas
<carm. priap. 51.22_22> Acresque cepas alliumque furatum,
<carm. priap. 51.20_20> Nec ut salaces nocte tollat erucas
<carm. priap. 51.21> Mentamque olentem cum salubribus rutis.
<carm. priap. 51.23_23> Quae cuncta quamuis nostro habemus in saepto,
<carm. priap. 51.24> Non pauciora proximi ferunt horti.
<carm. priap. 51.25_25> Quibus relictis in mihi laboratum
<carm. priap. 51.26> Locum uenitis, improbissimi fures:
<carm. priap. 51.27> Nimirum apertam conuolatis ad poenam,
<carm. priap. 51.28> Hoc uos et ipsum, quod minamur, inuitat.
<carm. priap. 52.1> Heus tu, non bene qui manum rapacem
<carm. priap. 52.2> Mandato mihi contines ab horto,
<carm. priap. 52.3> Iam primum stator hic libidinosus
<carm. priap. 52.4> Alternis et eundo et exeundo
<carm. priap. 52.5_5> Porta te faciet patentiorem.
<carm. priap. 52.6> Accedent duo, qui latus tuentur,
<carm. priap. 52.7> Pulcre pensilibus peculiati;
<carm. priap. 52.8> Qui cum te male foderint iacentem,
<carm. priap. 52.9> Ad pratum ueniet salax asellus
<carm. priap. 52.10_10> Et nil deterius mutuniatus.
<carm. priap. 52.11> Quare si sapiet malus, cauebit,
<carm. priap. 52.12> Cum tantum sciet esse mentularum.
<carm. priap. 53.1> Contentus modico Bacchus solet esse racemo,
<carm. priap. 53.2> Cum capiant alti uix cita musta lacus,
<carm. priap. 53.3> Magnaque fecundis cum messibus area desit,
<carm. priap. 53.4> In Cereris crines una corona datur.
<carm. priap. 53.5_5> Tu quoque, diue minor, maiorum exempla secutus,
<carm. priap. 53.6> Quamuis pauca damus, consule poma boni.
<carm. priap. 54.1> CD si scribas temonemque insuper addas,
<carm. priap. 54.2> Qui medium uolt te scindere, pictus erit.
<carm. priap. 55.1> Credere quis possit? falcem quoque (turpe fateri)
<carm. priap. 55.2> De digitis fures surripuere meis.
<carm. priap. 55.3> Nec mouet amissi tam me iactura pudorque
<carm. priap. 55.4> Quam praebent iustos altera tela metus:
<carm. priap. 55.5_5> Quae si perdidero, patria mutabor, et olim
<carm. priap. 55.6> Ille tuos ciuis, Lampsace, Gallus ero.
<carm. priap. 56.1> Derides quoque, fur, et impudicum
<carm. priap. 56.2> Ostendis digitum mihi minanti?
<carm. priap. 56.3> Heu heu me miserum- quid, ista lignum est
<carm. priap. 56.4> Quae me terribilem facit uideri
<carm. priap. 56.5_5> Mandabo domino tamen salaci,
<carm. priap. 56.6> Vt pro me uelit irrumare fures.
<carm. priap. 57.1> Cornix et caries uetusque bustum,
<carm. priap. 57.2> Turba putida facta saeculorum,
<carm. priap. 57.3> Quae forsan potuisset esse nutrix:
<carm. priap. 57.4> Tithoni Priamique Nestorisque,
<carm. priap. 57.5_5> Illis ni pueris anus fuisset,
<carm. priap. 57.6> Ne desim sibi, me rogat, fututor.
<carm. priap. 57.7> Quid si nunc roget, ut puella fiat?
<carm. priap. 57.8>"Si nummos tamen haec habet, puella est".
<carm. priap. 58.1> Quicunque nostram fur fefellerit curam,
<carm. priap. 58.2> Effeminato +imminet procul dubio+;
<carm. priap. 58.3> Quaeque hic proterua carpserit manu poma
<carm. priap. 58.4> Puella, nullum reperiat fututorem.
<carm. priap. 59.1> Praedictum tibi ne negare possis:
<carm. priap. 59.2> Si fur ueneris, inpudicus ito.
<carm. priap. 60.1> Si quot habes uersus, tot haberes poma, Priape,
<carm. priap. 60.2> Esses antiquo ditior Alcinoo.
<carm. priap. 61.1> Quid frustra quereris, colone, mecum,
<carm. priap. 61.2> Quod quondam bene fructuosa malus
<carm. priap. 61.3> Autumnis sterilis duobus adstem?
<carm. priap. 61.4> Non me praegrauat, ut putas, senectus,
<carm. priap. 61.5_5> Nec sum grandine uerberata dura,
<carm. priap. 61.6> Nec gemmas modo germine exeuntes
<carm. priap. 61.7> Seri frigoris ustulauit aura,
<carm. priap. 61.8> Nec uenti pluuiaeue siccitasue,
<carm. priap. 61.9> Quod de se quererer, malum dederunt;
<carm. priap. 61.10_10> Non sturnus mihi gracculusue raptor
<carm. priap. 61.11> Aut cornix anus aut aquosus anser
<carm. priap. 61.12> Aut coruos nocuit siticulosus:
<carm. priap. 61.13> Sed quod carmina pessimi poetae
<carm. priap. 61.14> Ramis sustineo laboriosis.
<carm. priap. 62.0_>.........................................
<carm. priap. 62.0_>.........................................
<carm. priap. 62.1> Securi dormite, canes: custodiet hortum
<carm. priap. 62.2> Cum sibi dilecta Sirius Erigone.
<carm. priap. 63.1> Parum est quod hic <ut> fixi<mus semel> sedem,
<carm. priap. 63.2> Agente terra per caniculam rimas
<carm. priap. 63.3> Siticulosam sustinemus aestatem;
<carm. priap. 63.4> Parum, quod +imi+ perfluunt sinus imbres
<carm. priap. 63.5_5> Et in capillos grandines cadunt nostros
<carm. priap. 63.6> Rigetque dura barba uincta crystallo;
<carm. priap. 63.7> Parum, quod acta sub laboribus luce
<carm. priap. 63.8> Parem diebus peruigil traho noctem.
<carm. priap. 63.9> Huc adde, quod me fuste de rudi uilem
<carm. priap. 63.10_10> Manus sine arte rusticae dolauerunt,
<carm. priap. 63.11> Interque cunctos ultimum deos numen
<carm. priap. 63.12> Cucurbitarum ligneus uocor custos.
<carm. priap. 63.13> Accedit istis impudentiae signum,
<carm. priap. 63.14> Libidinoso tenta pyramis neruo.
<carm. priap. 63.15_15> Ad hanc puella (paene nomen adieci)
<carm. priap. 63.16> Solet uenire cum suo fututore,
<carm. priap. 63.17> Quae tot figuras, quas Philaenis enarrat,
<carm. priap. 63.18>+non inuentis+ pruriosa discedat.
<carm. priap. 64.1> Quidam mollior anseris medulla
<carm. priap. 64.2> Furatum uenit huc amore poenae:
<carm. priap. 64.3> Furetur licet usque: non uidebo.
<carm. priap. 65.1> Hic tibi qui rostro crescentia lilia mersit,
<carm. priap. 65.2> Caeditur e tepida uictima porcus hara.
<carm. priap. 65.3> Ne tamen exanimum facias pecus omne, Priape,
<carm. priap. 65.4> Horti sit facias ianua clausa tui.
<carm. priap. 66.1> Tu quae ne uideas notam uirilem
<carm. priap. 66.2> Hinc auerteris, ut decet pudicam:
<carm. priap. 66.3> Nimirum: nisi quod times uidere
<carm. priap. 66.4> Intra uiscera habere concupiscis.
<carm. priap. 67.1> Penelopes primam Didonis prima sequatur
<carm. priap. 67.2> Et primam Ca+ni+ syllaba prima Remi,
<carm. priap. 67.3> Quodque fit ex illis, tu mi deprensus in horto,
<carm. priap. 67.4> Fur, dabis: hac poena culpa luenda tua est.
<carm. priap. 68.1> Rusticus indocte si quid dixisse uidebor,
<carm. priap. 68.2> Da ueniam: libros non lego, poma lego.
<carm. priap. 68.3> Sed rudis hic dominum totiens audire legentem
<carm. priap. 68.4> Cogor Homeriacas edidicique notas.
<carm. priap. 68.5_5> Ille uocat, quod nos psolen, ψολόεντα κεραυνόν,
<carm. priap. 68.6> Et quod nos culum, κουλεόν ille uocat.
<carm. priap. 68.7> μερδαλέον certe si res non munda uocatur,
<carm. priap. 68.8> Et pediconum mentula merdalea est.
<carm. priap. 68.9> Quod nisi Taenario placuisset Troica cunno
<carm. priap. 68.10_10> Mentula, quod caneret, non habuisset opus.
<carm. priap. 68.11> Mentula Tantalidae bene si non nota fuisset,
<carm. priap. 68.12> Nil, senior Chryses quod quereretur, erat.
<carm. priap. 68.13> Haec eadem socium tenera spoliauit amica,
<carm. priap. 68.14> Quaeque erat Aeacidae, maluit esse suam.
<carm. priap. 68.15_15> Ille Pelethroniam cecinit miserabile carmen
<carm. priap. 68.16> Ad citharam, cithara tensior ipse sua.
<carm. priap. 68.17> Nobilis hinc nata nempe incipit Ilias ira,
<carm. priap. 68.18> Principiumque sacri carminis illa fuit.
<carm. priap. 68.19> Altera materia est error fallentis Vlixei:
<carm. priap. 68.20_20> Si uerum quaeras, hanc quoque mouit amor.
<carm. priap. 68.21> Hic legitur radix, de qua flos aureus exit,
<carm. priap. 68.22> Quam cum μῶλυ uocat, mentula μῶλυ fuit.
<carm. priap. 68.23> Hic legimus Circen Atlantiademque Calypson
<carm. priap. 68.24> Grandia Dulichii uasa petisse uiri.
<carm. priap. 68.25_25> Huius et Alcinoi mirata est filia membrum
<carm. priap. 68.26> Frondenti ramo uix potuisse tegi.
<carm. priap. 68.27> Ad uetulam tamen ille suam properabat, et omnis
<carm. priap. 68.28> Mens erat in cunno, Penelopea, tuo:
<carm. priap. 68.29> Quae sic casta manes, ut iam conuiuia uisas
<carm. priap. 68.30_30> Vtque fututorum sit tua plena domus.
<carm. priap. 68.31> E quibus ut scires quicumque ualentior esset,
<carm. priap. 68.32> Haec es ad arrectos uerba locuta procos:
<carm. priap. 68.33>"Nemo meo melius neruom tendebat Vlixe,
<carm. priap. 68.34> Siue illi laterum siue erat artis opus.
<carm. priap. 68.35_35> Qui quoniam periit, uos nunc intendite, qualem
<carm. priap. 68.36> Esse uirum sciero, uir sit ut ille meus".
<carm. priap. 68.37> Hac ego, Penelope, potui tibi lege placere:
<carm. priap. 68.38> Illo sed nondum tempore factus eram.
<carm. priap. 69.1> Cum fici tibi suauitas subibit
<carm. priap. 69.2> Et iam porrigere huc manum libebit,
<carm. priap. 69.3> Ad me respice, fur, et aestimato,
<carm. priap. 69.4> Quot pondo est tibi mentulam cacandum.
<carm. priap. 70.1> Illusit mihi pauper inquilinus:
<carm. priap. 70.2> Cum +libum dederat+ molaque fusa,
<carm. priap. 70.3>+quarum+ partibus additis in ignem,
<carm. priap. 70.0_>.....................................................
<carm. priap. 70.4> Sacro protinus hinc abit peracto.
<carm. priap. 70.5_5> Vicini canis huc subinde uenit
<carm. priap. 70.6> Nidorem, puto, persecuta fumi,
<carm. priap. 70.7> Quae libamine mentulae comeso
<carm. priap. 70.8> Tota nocte mihi litat +rigendo+
<carm. priap. 70.9> At uos amplius hoc loco cauete
<carm. priap. 70.10_10> Quicquam ponere, ne famelicorum
<carm. priap. 70.11> Ad me turba uelit canum uenire,
<carm. priap. 70.12> Ne dum me colitis meumque numen,
<carm. priap. 70.13> Custodes habeatis irrumatos.
<carm. priap. 71.1> Si commissa meae carpes pomaria curae,
<carm. priap. 71.2> Dulcia qui doleam perdere, doctus eris.
<carm. priap. 72.1> Tutelam pomarii, diligens Priape, facito:
<carm. priap. 72.2> Rubricato furibus minare mutinio.
<carm. priap. 72.3> Quod moneas non est, quia, si furaberis ipse
<carm. priap. 72.4> Grandia mala, tibi bracchia macra dabo.
<carm. priap. 73.1> Obliquis quid me, pathicae, spectatis ocellis?
<carm. priap. 73.2> Non stat in inguinibus mentula tenta meis.
<carm. priap. 73.3> Quae tamen exanimis nunc est et inutile lignum,
<carm. priap. 73.4> Vtilis haec, aram si dederitis, erit.
<carm. priap. 74.1> Per medios ibit pueros mediasque puellas
<carm. priap. 74.2> Mentula, barbatis non nisi summa petet.
<carm. priap. 75.1> Dodone tibi, Iuppiter, sacrata est,
<carm. priap. 75.2> Iunoni Samos et Mycena dites,
<carm. priap. 75.3>+undae+ Taenaros aequorumque regi;
<carm. priap. 75.4> Pallas Cecropias tuetur arces,
<carm. priap. 75.5_5> Delphos Pythius, orbis umbilicum,
<carm. priap. 75.6> Creten Delia Cynthiosque colles,
<carm. priap. 75.7> Faunus Maenalon Arcadumque siluas;
<carm. priap. 75.8> Tutela Rhodos est beata Solis,
<carm. priap. 75.9> Gades Herculis uuidumque Tibur;
<carm. priap. 75.10_10> Cyllene celeri deo niuosa,
<carm. priap. 75.11> Tardo gratior aestuosa Lemnos;
<carm. priap. 75.12> Hennaeae Cererem nurus frequentant,
<carm. priap. 75.13> Raptam Cyzicos ostreosa diuam,
<carm. priap. 75.14> Formosam Venerem Gnidos Paphosque
<carm. priap. 75.15_15>............................................
<carm. priap. 76.1>................................................
<carm. priap. 76.2> Quod sim iam senior meumque canis
<carm. priap. 76.3> Cum barba caput albicet capillis:
<carm. priap. 76.4> Deprensos ego perforare possum
<carm. priap. 76.5_5> Tithonum Priamumque Nestoremque.
<carm. priap. 77.1> Immanem stomachum mihi cietis
<carm. priap. 77.2> Qui densam facitis subinde saepem
<carm. priap. 77.3> Et fures prohibetis huc adire.
<carm. priap. 77.4> Hoc est laedere, dum iuuatis; hoc est
<carm. priap. 77.5_5> Non admittere ad aucupem uolucres.
<carm. priap. 77.6> Obstructa est uia, nec licet iacenti
<carm. priap. 77.7> Iactura natis expiare culpam.
<carm. priap. 77.8> Ergo qui prius usque et usque et usque
<carm. priap. 77.9> Furum scindere podices solebam,
<carm. priap. 77.10_10> Per noctes aliquot diesque cesso.
<carm. priap. 77.11> Poenas do quoque, quot satis superque est,
<carm. priap. 77.12> In semenque abeo salaxque quondam
<carm. priap. 77.13> Nunc uitam perago- quis hoc putaret?-
<carm. priap. 77.14> Vt clusus citharoedus abstinentem.
<carm. priap. 77.15_15> At uos, ne peream situ senili,
<carm. priap. 77.16> Quaeso, desinite esse diligentes
<carm. priap. 77.17> Neue imponite fibulam Priapo.
<carm. priap. 78.1> At di deaeque dentibus tuis escam
<carm. priap. 78.2> Negent, amicae cunnilinge uicinae,
<carm. priap. 78.3> Per quem puella fortis ante nec mendax
<carm. priap. 78.4> Et quae solebat impigro celer passu
<carm. priap. 78.5_5> Ad nos uenire, nunc misella landicae
<carm. priap. 78.6> Vix posse iurat ambulare prae fossis.
<carm. priap. 79.1> Priape, quod sis fascino grauis tento,
<carm. priap. 79.2> Quod exprobrauit hanc tibi suo uersu
<carm. priap. 79.3> Poeta noster, erubescere hoc noli:
<carm. priap. 79.4> Non es poeta fascinosior nostro.
<carm. priap. 80.1> At non longa bene est, at non bene mentula crassa
<carm. priap. 80.2> Et quam si tractes, crescere posse putes?
<carm. priap. 80.3> Me miserum, cupidas fallit mensura puellas:
<carm. priap. 80.4> Non habet haec aliud mentula +maius eo+.
<carm. priap. 80.5_5> Vtilior Tydeus, qui, si quid credis Homero,
<carm. priap. 80.6> Ingenio pugnax, corpore paruos erat.
<carm. priap. 80.7> Sed potuit damno nobis nouitasque pudorque
<carm. priap. 80.8> Esse, repellendus saepius iste mihi.
<carm. priap. 80.0_>...................
<carm. priap. 80.0_>...................
<carm. priap. 80.9> Dum uiuis, sperare licet: tu, rustice custos,
<carm. priap. 80.10_10> Huc ades et neruis, tente Priape, faue.
