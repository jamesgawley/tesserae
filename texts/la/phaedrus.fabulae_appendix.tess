<phaedr. fab. app. 1.1> Vulpem rogabat partem caudae simius,
<phaedr. fab. app. 1.2> Contegere honeste posset ut nudas nates;
<phaedr. fab. app. 1.3> Cui sic maligna: "Longior fiat licet,
<phaedr. fab. app. 1.4> Tamen illam citius per lutum et spinas traham,
<phaedr. fab. app. 1.5> Partem tibi quam quamuis paruam impartiar."
<phaedr. fab. app. 2.1> Hoc qualecumque est Musa quod ludit mea,
<phaedr. fab. app. 2.2> Nequitia pariter laudat et frugalitas,
<phaedr. fab. app. 2.3> Sed haec simpliciter; illa tacite irascitur.
<phaedr. fab. app. 3.1> Arbitrio si natura finxisset meo
<phaedr. fab. app. 3.2> Genus mortale, longe foret instructius.
<phaedr. fab. app. 3.3> Nam cuncta nobis attribuisset commoda
<phaedr. fab. app. 3.4> Quae cui Fortuna indulgens animali dedit,
<phaedr. fab. app. 3.5> Elephanti uires et leonis impetum,
<phaedr. fab. app. 3.6> Cornicis aeuum, gloriam tauri trucis,
<phaedr. fab. app. 3.7> Equi uelocis placidam mansuetudinem;
<phaedr. fab. app. 3.8> Et adesset homini sua tamen sollertia.
<phaedr. fab. app. 3.9> Nimirum in caelo secum ridet Iuppiter,
<phaedr. fab. app. 3.10> Haec qui negauit magno consilio hominibus,
<phaedr. fab. app. 3.11> Ne sceptrum mundi raperet nostra audacia.
<phaedr. fab. app. 3.12> Ergo contenti munere inuicti Iouis
<phaedr. fab. app. 3.13> Fatalis annos decurramus temporis,
<phaedr. fab. app. 3.14> Nec plus conemur quam sinit mortalitas.
<phaedr. fab. app. 4.1> Mercurium hospitio mulieres olim duae
<phaedr. fab. app. 4.2> Inliberali et sordido receperant;
<phaedr. fab. app. 4.3> Quarum una in cunis paruum habebat filium,
<phaedr. fab. app. 4.4> Quaestus placebat alteri meretricius.
<phaedr. fab. app. 4.5> Ergo ut referret gratiam officiis parem,
<phaedr. fab. app. 4.6> Abiturus et iam limen excedens ait:
<phaedr. fab. app. 4.7>"Deum uidetis; tribuam uobis protinus
<phaedr. fab. app. 4.8> Quod quaeque optarit." mater suppliciter rogat
<phaedr. fab. app. 4.9> Barbatum ut uideat natum quam primum suum;
<phaedr. fab. app. 4.10> Moecha ut sequatur sese quidquid tetigerit.
<phaedr. fab. app. 4.11> Volat Mercurius, intro redeunt mulieres.
<phaedr. fab. app. 4.12> Barbatus infans, ecce, uagitus ciet.
<phaedr. fab. app. 4.13> Id forte meretrix cum rideret ualidius,
<phaedr. fab. app. 4.14> Nares repleuit umor ut fieri solet.
<phaedr. fab. app. 4.15> Emungere igitur se uolens prendit manu
<phaedr. fab. app. 4.16> Traxitque ad terram nasi longitudinem,
<phaedr. fab. app. 4.17> Et aliam ridens ipsa ridenda extitit.
<phaedr. fab. app. 5.1> Olim Prometheus saeculi figulus noui 
<phaedr. fab. app. 5.2> Cura subtili Veritatem fecerat, 
<phaedr. fab. app. 5.3> Vt iura posset inter homines reddere. 
<phaedr. fab. app. 5.4> Subito accersitus nuntio magni Iouis 
<phaedr. fab. app. 5.5> Commendat officinam fallaci Dolo, 
<phaedr. fab. app. 5.6> In disciplinam nuper quem receperat. 
<phaedr. fab. app. 5.7> Hic studio accensus, facie simulacrum pari, 
<phaedr. fab. app. 5.8> Vna statura, simile et membris omnibus, 
<phaedr. fab. app. 5.9> Dum tempus habuit callida finxit manu. 
<phaedr. fab. app. 5.10> Quod prope iam totum mire cum positum foret, 
<phaedr. fab. app. 5.11> Lutum ad faciendos illi defecit pedes. 
<phaedr. fab. app. 5.12> Redit magister, quo festinanter Dolus 
<phaedr. fab. app. 5.13> Metu turbatus in suo sedit loco. 
<phaedr. fab. app. 5.14> Mirans Prometheus tantam similitudinem 
<phaedr. fab. app. 5.15> Propriae uideri uoluit artis gloriam. 
<phaedr. fab. app. 5.16> Igitur fornaci pariter duo signa intulit; 
<phaedr. fab. app. 5.17> Quibus percoctis atque infuso spiritu 
<phaedr. fab. app. 5.18> Modesto gressu sancta incessit Veritas, 
<phaedr. fab. app. 5.19> At trunca species haesit in uestigio. 
<phaedr. fab. app. 5.20> Tunc falsa imago atque operis furtiui labor 
<phaedr. fab. app. 5.21> Mendacium appellatum est, quod negantibus 
<phaedr. fab. app. 5.22> Pedes habere facile et ipse adsentio. 
<phaedr. fab. app. 6.1> Simulata interdum initio prosunt hominibus,
<phaedr. fab. app. 6.2> Sed tempore ipso tamen apparet ueritas.
<phaedr. fab. app. 7.1> Ixion quod uersari narratur rota,
<phaedr. fab. app. 7.2> Volubilem Fortunam iactari docet.
<phaedr. fab. app. 7.3> Aduersus altos Sisyphus montes agens
<phaedr. fab. app. 7.4> Saxum labore summo, quod de uertice
<phaedr. fab. app. 7.5> Sudore semper irrito reuoluitur,
<phaedr. fab. app. 7.6> Ostendit hominum sine fine <esse> miserias.
<phaedr. fab. app. 7.7> Quod stans in amne Tantalus medio sitit,
<phaedr. fab. app. 7.8> Auari describuntur, quos circumfluit
<phaedr. fab. app. 7.9> Vsus bonorum, sed nil possunt tangere.
<phaedr. fab. app. 7.10> Vrnis scelestae Danaides portant aquas,
<phaedr. fab. app. 7.11> Pertusa nec complere possunt dolia;
<phaedr. fab. app. 7.12> Immo luxuriae quicquid dederis perfluet.
<phaedr. fab. app. 7.13> Nouem porrectus Tityos est per iugera,
<phaedr. fab. app. 7.14> Tristi renatum suggerens poenae iecur;
<phaedr. fab. app. 7.15> Quo quis maiorem possidet terrae locum,
<phaedr. fab. app. 7.16> Hoc demonstratur cura grauiore adfici.
<phaedr. fab. app. 7.17> Consulto inuoluit ueritatem antiquitas
<phaedr. fab. app. 7.18> Vt sapiens intellegeret, erraret rudis.
<phaedr. fab. app. 8.1> Vtilius nobis quid sit dic, Phoebe, obsecro,
<phaedr. fab. app. 8.2> Qui Delphos et formosum Parnasum incolis.
<phaedr. fab. app. 8.3> Subito sacratae uatis horrescunt comae,
<phaedr. fab. app. 8.4> Tripodes mouentur, mugit adytis Religio,
<phaedr. fab. app. 8.5> Tremuntque lauri et ipse pallescit dies.
<phaedr. fab. app. 8.6> Voces resoluit icta Pytho numine:
<phaedr. fab. app. 8.7>"Audite, gentes, Delii monitus dei:
<phaedr. fab. app. 8.8> Pietatem colite, uota superis reddite;
<phaedr. fab. app. 8.9> Patriam, parentes, natos, castas coniuges
<phaedr. fab. app. 8.10> Defendite armis, hostem ferro pellite;
<phaedr. fab. app. 8.11> Amicos subleuate, miseris parcite;
<phaedr. fab. app. 8.12> Bonis fauete, subdolis ite obuiam;
<phaedr. fab. app. 8.13> Delicta uindicate, corripite impios,
<phaedr. fab. app. 8.14> Punite turpi thalamos qui uiolant stupro;
<phaedr. fab. app. 8.15> Malos cauete, nulli nimium credite."
<phaedr. fab. app. 8.16> Haec elocuta concidit uirgo furens;
<phaedr. fab. app. 8.17> Furens profecto, nam quae dixit perdidit.
<phaedr. fab. app. 9.1> Aesopo quidam scripta recitarat mala,
<phaedr. fab. app. 9.2> In quis inepte multum se iactauerat.
<phaedr. fab. app. 9.3> Scire ergo cupiens quidnam sentiret senex,
<phaedr. fab. app. 9.4>"Numquid tibi" inquit "uisus sum superbior?
<phaedr. fab. app. 9.5> Haud uana nobis ingeni fiducia est."
<phaedr. fab. app. 9.6> Confectus ille pessimo uolumine,
<phaedr. fab. app. 9.7>"Ego" inquit "quod te laudas uehementer probo;
<phaedr. fab. app. 9.8> Namque hoc ab alio numquam continget tibi."
<phaedr. fab. app. 10.1> Magni Pompeii miles uasti corporis
<phaedr. fab. app. 10.2> Fracte loquendo et ambulando molliter
<phaedr. fab. app. 10.3> Famam cinaedi traxerat certissimi.
<phaedr. fab. app. 10.4> Hic insidiatus nocte iumentis ducis
<phaedr. fab. app. 10.5> Cum ueste et auro et magno argenti pondere
<phaedr. fab. app. 10.6> Auertit mulos. factum rumor dissipat;
<phaedr. fab. app. 10.7> Arguitur miles, rapitur in praetorium.
<phaedr. fab. app. 10.8> Tum Magnus: "Quid ais? tune me, commilito,
<phaedr. fab. app. 10.9> Spoliare es ausus?" ille continuo excreat
<phaedr. fab. app. 10.10> Sibi in sinistram et sputum digitis dissipat:
<phaedr. fab. app. 10.11>"Sic, imperator, oculi extillescant mei,
<phaedr. fab. app. 10.12> Si uidi aut tetigi." tum uir animi simplicis
<phaedr. fab. app. 10.13> Id dedecus castrorum propelli iubet,
<phaedr. fab. app. 10.14> Nec cadere in illum credit tantam audaciam.
<phaedr. fab. app. 10.15> Breue tempus intercessit, et fidens manu
<phaedr. fab. app. 10.16> Vnum de nostris prouocabat barbarus.
<phaedr. fab. app. 10.17> Sibi quisque metuit; primi iam mussant duces.
<phaedr. fab. app. 10.18> Tandem cinaedus habitu, sed Mars uiribus
<phaedr. fab. app. 10.19> Adit sedentem pro tribunali ducem,
<phaedr. fab. app. 10.20> Et uoce molli: "Licet?" eum uero eici,
<phaedr. fab. app. 10.21> Vt in re atroci, Magnus stomachans imperat.
<phaedr. fab. app. 10.22> Tum quidam senior ex amicis principis:
<phaedr. fab. app. 10.23>"Hunc ego committi satius fortunae arbitror,
<phaedr. fab. app. 10.24> In quo iactura leuis est, quam fortem uirum,
<phaedr. fab. app. 10.25> Qui casu uictus temeritatis te arguat."
<phaedr. fab. app. 10.26> Assensit Magnus et permisit militi
<phaedr. fab. app. 10.27> Prodire contra; qui mirante exercitu
<phaedr. fab. app. 10.28> Dicto celerius hostis abscidit caput,
<phaedr. fab. app. 10.29> Victorque rediit. his tunc Pompeius super:
<phaedr. fab. app. 10.30>"Corona, miles, equidem te dono libens,
<phaedr. fab. app. 10.31> Quia uindicasti laudem Romani imperi;
<phaedr. fab. app. 10.32> Sed extillescant oculi sic" inquit "mei,"
<phaedr. fab. app. 10.33> Turpe illud imitans ius iurandum militis,
<phaedr. fab. app. 10.34>"Nisi tu abstulisti sarcinas nuper meas."
<phaedr. fab. app. 11.1> Cum castitatem Iuno laudaret suam,
<phaedr. fab. app. 11.2> Iocunditatis causa non renuit Venus,
<phaedr. fab. app. 11.3> Nullamque ut affirmaret esse illi parem
<phaedr. fab. app. 11.4> Interrogasse sic gallinam dicitur:
<phaedr. fab. app. 11.5>"Dic, sodes, quanto possis satiari cibo?"
<phaedr. fab. app. 11.6> Respondit illa "Quidquid dederis, satis erit,
<phaedr. fab. app. 11.7> Sic ut concedas pedibus aliquid scalpere."
<phaedr. fab. app. 11.8>"Ne scalpas" inquit "satis est modius tritici?"
<phaedr. fab. app. 11.9>"Plane, immo nimium est, sed permitte scalpere."
<phaedr. fab. app. 11.10>"Ex toto ne quid scalpas, quid desideras?"
<phaedr. fab. app. 11.11> Tum denique illa fassa est naturae malum:
<phaedr. fab. app. 11.12>"Licet horreum mi pateat, ego scalpam tamen."
<phaedr. fab. app. 11.13> Risisse Iuno dicitur Veneris iocos,
<phaedr. fab. app. 11.14> Quia per gallinam denotauit feminas.
<phaedr. fab. app. 12.1> Paterfamilias saeuum habebat filium.
<phaedr. fab. app. 12.2> Hic, e conspectu cum patris recesserat,
<phaedr. fab. app. 12.3> Verberibus seruos afficiebat plurimis
<phaedr. fab. app. 12.4> Et exercebat feruidam adulescentiam.
<phaedr. fab. app. 12.5> Aesopus ergo narrat hoc breuiter seni:
<phaedr. fab. app. 12.6>"Quidam iuuenco uetulum adiungebat bouem.
<phaedr. fab. app. 12.7> Is cum refugiens impari collo iugum
<phaedr. fab. app. 12.8> Aetatis excusaret uires languidas,
<phaedr. fab. app. 12.9> Non est quod timeas, inquit illi rusticus;
<phaedr. fab. app. 12.10> Non ut labores facio, sed ut istum domes,
<phaedr. fab. app. 12.11> Qui calce et cornu multos reddit debiles.
<phaedr. fab. app. 12.12> Et tu nisi istum tecum assidue retines,
<phaedr. fab. app. 12.13> Feroxque ingenium comprimis clementia,
<phaedr. fab. app. 12.14> Vide ne querela maior accrescat domus."
<phaedr. fab. app. 12.15>[Atrocitati mansuetudo est remedium.]
<phaedr. fab. app. 13.1> Victorem forte gymnici certaminis
<phaedr. fab. app. 13.2> Iactantiorem Phryx cum uidisset sophus,
<phaedr. fab. app. 13.3> Interrogauit an plus aduersarius
<phaedr. fab. app. 13.4> Valuisset neruis. ille: "Ne istud dixeris;
<phaedr. fab. app. 13.5> Multo fuere uires maiores meae."
<phaedr. fab. app. 13.6>"Quod" inquit "ergo, stulte, meruisti decus,
<phaedr. fab. app. 13.7> Minus ualentem si uicisti fortior?
<phaedr. fab. app. 13.8> Ferendus esses, arte si te diceres
<phaedr. fab. app. 13.9> Superasse eum qui te esset melior uiribus."
<phaedr. fab. app. 14.1> Asinus iacentem uidit in prato lyram;
<phaedr. fab. app. 14.2> Accessit et temptauit chordas ungula.
<phaedr. fab. app. 14.3> Sonuere tactae. "Bella res mehercules
<phaedr. fab. app. 14.4> Male cessit" inquit "artis quia sum nescius.
<phaedr. fab. app. 14.5> Si reperisset aliquis hanc prudentior,
<phaedr. fab. app. 14.6> Diuinis aures oblectasset cantibus."
<phaedr. fab. app. 14.7> Sic saepe ingenia calamitate intercidunt.
<phaedr. fab. app. 15.1> Per aliquot annos quaedam dilectum uirum
<phaedr. fab. app. 15.2> Amisit et sarcophago corpus condidit;
<phaedr. fab. app. 15.3> A quo reuelli nullo cum posset modo
<phaedr. fab. app. 15.4> Et in sepulchro lugens uitam degeret,
<phaedr. fab. app. 15.5> Claram assecuta est famam castae coniugis.
<phaedr. fab. app. 15.6> Interea fanum qui compilarant Iouis,
<phaedr. fab. app. 15.7> Cruci suffixi luerunt poenas numini.
<phaedr. fab. app. 15.8> Horum reliquias ne quis posset tollere,
<phaedr. fab. app. 15.9> Custodes dantur milites cadauerum,
<phaedr. fab. app. 15.10> Monumentum iuxta, mulier quo se incluserat.
<phaedr. fab. app. 15.11> Aliquando sitiens unus de custodibus
<phaedr. fab. app. 15.12> Aquam rogauit media nocte ancillulam,
<phaedr. fab. app. 15.13> Quae forte dominae tunc adsistebat suae
<phaedr. fab. app. 15.14> Dormitum eunti; namque lucubrauerat
<phaedr. fab. app. 15.15> Et usque in serum uigilias perduxerat.
<phaedr. fab. app. 15.16> Paulum reclusis foribus miles prospicit,
<phaedr. fab. app. 15.17> Videtque egregiam facie pulchra feminam.
<phaedr. fab. app. 15.18> Correptus animus ilico succenditur
<phaedr. fab. app. 15.19> Oriturque sensim ut impotentis cupiditas.
<phaedr. fab. app. 15.20> Sollers acumen mille causas inuenit,
<phaedr. fab. app. 15.21> Per quas uidere posset uiduam saepius.
<phaedr. fab. app. 15.22> Cotidiana capta consuetudine
<phaedr. fab. app. 15.23> Paulatim facta est aduenae submissior,
<phaedr. fab. app. 15.24> Mox artior reuinxit animum copula.
<phaedr. fab. app. 15.25> Hic dum consumit noctes custos diligens,
<phaedr. fab. app. 15.26> Desideratum est corpus ex una cruce.
<phaedr. fab. app. 15.27> Turbatus miles factum exponit mulieri.
<phaedr. fab. app. 15.28> At sancta mulier "Non est quod timeas" ait,
<phaedr. fab. app. 15.29> Virique corpus tradit figendum cruci,
<phaedr. fab. app. 15.30> Ne subeat ille poenas neglegentiae.
<phaedr. fab. app. 15.31> Sic turpitudo laudis obsedit locum.
<phaedr. fab. app. 16.1> Vnam expetebant uirginem iuuenes duo.
<phaedr. fab. app. 16.2> Vicit locuples genus et formam pauperis.
<phaedr. fab. app. 16.3> Vt nuptiarum dictus aduenit dies,
<phaedr. fab. app. 16.4> Amans, dolorem quia non poterat perpeti,
<phaedr. fab. app. 16.5> Maerens propinquos contulit se in hortulos,
<phaedr. fab. app. 16.6> Quos ultra paulo uilla splendens diuitis
<phaedr. fab. app. 16.7> Erat acceptura uirginem e matris sinu,
<phaedr. fab. app. 16.8> Parum ampla in urbe uisa quod fuerat domus.
<phaedr. fab. app. 16.9> Pompa explicatur, turba concurrit frequens,
<phaedr. fab. app. 16.10> Et coniugalem praefert Hymenaeus facem.
<phaedr. fab. app. 16.11> Asellus autem, qui solebat pauperi
<phaedr. fab. app. 16.12> Quaestum deferre, stabat portae in limine.
<phaedr. fab. app. 16.13> Illum puellae casu conducunt sui,
<phaedr. fab. app. 16.14> Viae labores teneros ne laedant pedes.
<phaedr. fab. app. 16.15> Repente caelum, Veneris misericordia,
<phaedr. fab. app. 16.16> Ventis mouetur, intonat mundi fragor
<phaedr. fab. app. 16.17> Noctemque densis horridam nimbis parat.
<phaedr. fab. app. 16.18> Lux rapitur oculis, et simul uis grandinis
<phaedr. fab. app. 16.19> Effusa trepidos passim comites dissipat,
<phaedr. fab. app. 16.20> Sibi quemque cogens petere praesidium fuga.
<phaedr. fab. app. 16.21> Asellus notum proxime tectum subit,
<phaedr. fab. app. 16.22> Et uoce magna sese uenisse indicat.
<phaedr. fab. app. 16.23> Procurrunt pueri, pulchram aspiciunt uirginem
<phaedr. fab. app. 16.24> Et admirantur; deinde domino nuntiant.
<phaedr. fab. app. 16.25> Inter sodales ille paucos accubans
<phaedr. fab. app. 16.26> Amorem crebris auocabat poculis.
<phaedr. fab. app. 16.27> Vbi nuntiatum est, recreatus gaudiis
<phaedr. fab. app. 16.28> Hortante Baccho et Venere, dulcis perficit
<phaedr. fab. app. 16.29> Aequalitatis inter plausus nuptias.
<phaedr. fab. app. 16.30> Quaerunt parentes per praeconem filiam;
<phaedr. fab. app. 16.31> Nouus maritus coniuge amissa dolet.
<phaedr. fab. app. 16.32> Quid esset actum postquam populo innotuit,
<phaedr. fab. app. 16.33> Omnes fauorem comprobarunt caelitum.
<phaedr. fab. app. 17.1> Aesopus turpi cum seruiret feminae,
<phaedr. fab. app. 17.2> Quae se expingendo totum tricaret diem,
<phaedr. fab. app. 17.3> Vestem uniones aurum argentum sumeret,
<phaedr. fab. app. 17.4> Nec inueniret digito qui se tangeret,
<phaedr. fab. app. 17.5>"Licetne paucis?" inquit. "Dicas." "Censeo,
<phaedr. fab. app. 17.6> Quiduis efficies, cultum si deposueris."
<phaedr. fab. app. 17.7>"Adeone per me uideor tibi meliuscula?"
<phaedr. fab. app. 17.8>"Immo, ni dederis, sponda cessabit tua."
<phaedr. fab. app. 17.9>"At non cessabunt latera" respondit "tua";
<phaedr. fab. app. 17.10> Et obiurgari iussit ferulis garrulum.
<phaedr. fab. app. 17.11> Post paulo armillam tollit fur argenteam.
<phaedr. fab. app. 17.12> Eam non apparere ut dictum est mulieri,
<phaedr. fab. app. 17.13> Omnes furore plena uocat, et uerbera
<phaedr. fab. app. 17.14> Proponit grauia, uerum si non dixerint.
<phaedr. fab. app. 17.15>"Aliis minare; me" inquit "non falles, era;
<phaedr. fab. app. 17.16> Flagris sum caesus, uerum quia dixi modo."
<phaedr. fab. app. 18.1> Feles habebat gallus lecticarios.
<phaedr. fab. app. 18.2> Hunc gloriose uulpes ut uidit uehi,
<phaedr. fab. app. 18.3> Sic est locuta: "Moneo praecaueas dolum;
<phaedr. fab. app. 18.4> Istorum uultus namque si consideres,
<phaedr. fab. app. 18.5> Praedam portare iudices, non sarcinam."
<phaedr. fab. app. 18.6> Postquam esurire coepit felum societas,
<phaedr. fab. app. 18.7> Discerpsit dominum et fecit partes funeris.
<phaedr. fab. app. 19.1> Premente partu scrofa cum gemeret iacens,
<phaedr. fab. app. 19.2> Accurrit lupus et obstetricis partibus
<phaedr. fab. app. 19.3> Se posse fungi dixit, promittens opem.
<phaedr. fab. app. 19.4> Quae uero nosset pectoris fraudem improbi,
<phaedr. fab. app. 19.5> Suspectum officium repudiauit malefici
<phaedr. fab. app. 19.6> Et "Satis est" inquit "si recedis longius."
<phaedr. fab. app. 19.7> Quodsi perfidiae se commisisset lupi,
<phaedr. fab. app. 19.8> Pari dolore fata deflesset sua.
<phaedr. fab. app. 20.1> Seruus profugiens dominum naturae asperae
<phaedr. fab. app. 20.2> Aesopo occurrit, notus e uicinia.
<phaedr. fab. app. 20.3>"Quid tu confusus?" "Dicam tibi clare, pater,
<phaedr. fab. app. 20.4> Hoc namque es dignus appellari nomine,
<phaedr. fab. app. 20.5> Tuto querela quia apud te deponitur.
<phaedr. fab. app. 20.6> Plagae supersunt, desunt mihi cibaria.
<phaedr. fab. app. 20.7> Subinde ad uillam mittor sine uiatico.
<phaedr. fab. app. 20.8> Domi si cenat, totis persto noctibus;
<phaedr. fab. app. 20.9> Siue est uocatus, iaceo ad lucem in semita.
<phaedr. fab. app. 20.10> Emerui libertatem, canus seruio.
<phaedr. fab. app. 20.11> Vllius essem culpae mihi si conscius,
<phaedr. fab. app. 20.12> Aequo animo ferrem. numquam sum factus satur,
<phaedr. fab. app. 20.13> Et super infelix saeuum patior dominium.
<phaedr. fab. app. 20.14> Has propter causas et quas longum est promere
<phaedr. fab. app. 20.15> Abire destinaui quo tulerint pedes."
<phaedr. fab. app. 20.16>"Ergo" inquit "audi: cum mali nil feceris,
<phaedr. fab. app. 20.17> Haec experiris, ut refers, incommoda;
<phaedr. fab. app. 20.18> Quid si peccaris? quae te passurum putas?"
<phaedr. fab. app. 20.19> Tali consilio est a fuga deterritus.
<phaedr. fab. app. 21.1> Equum e quadriga multis palmis nobilem,
<phaedr. fab. app. 21.2> Abegit quidam et in pistrinum uendidit.
<phaedr. fab. app. 21.3> Productus ad bibendum cum foret a molis,
<phaedr. fab. app. 21.4> In circum aequales ire conspexit suos,
<phaedr. fab. app. 21.5> Vt grata ludis redderent certamina.
<phaedr. fab. app. 21.6> Lacrimis obortis: "Ite felices," ait,
<phaedr. fab. app. 21.7>"Celebrate sine me cursu sollemnem diem;
<phaedr. fab. app. 21.8> Ego, quo scelesta furis attraxit manus,
<phaedr. fab. app. 21.9> Ibi sorte tristi fata deflebo mea."
<phaedr. fab. app. 22.1> Si quando in siluis urso desunt copiae,
<phaedr. fab. app. 22.2> Scopulosum ad litus currit et prendens petram
<phaedr. fab. app. 22.3> Pilosa crura sensim demittit uado;
<phaedr. fab. app. 22.4> Quorum inter uillos haeserunt cancri simul,
<phaedr. fab. app. 22.5> In terram adsiliens excutit praedam maris,
<phaedr. fab. app. 22.6> Escaque fruitur passim collecta uafer.
<phaedr. fab. app. 22.7> Ergo etiam stultis acuit ingenium fames.
<phaedr. fab. app. 23.1> Quidam per agros deuium carpens iter
<phaedr. fab. app. 23.2>"Aue" exaudiuit, et moratus paululum,
<phaedr. fab. app. 23.3> Adesse ut uidit nullum, corripuit gradum.
<phaedr. fab. app. 23.4> Iterum salutat idem ex occulto sonus.
<phaedr. fab. app. 23.5> Voce hospitali confirmatus restitit,
<phaedr. fab. app. 23.6> Vt, quisquis esset, par officium reciperet.
<phaedr. fab. app. 23.7> Cum circumspectans errore haesisset diu
<phaedr. fab. app. 23.8> Et perdidisset tempus aliquot milium,
<phaedr. fab. app. 23.9> Ostendit sese coruus et superuolans
<phaedr. fab. app. 23.10>"Aue" usque ingessit. tum se lusum intelligens
<phaedr. fab. app. 23.11>"At male tibi sit" inquit, "ales pessime,
<phaedr. fab. app. 23.12> Qui festinantis sic detinuisti pedes."
<phaedr. fab. app. 24.1> Pastor capellae cornu baculo fregerat:
<phaedr. fab. app. 24.2> Rogare coepit ne se domino proderet.
<phaedr. fab. app. 24.3>"Quamuis indigne laesa reticebo tamen;
<phaedr. fab. app. 24.4> Sed res clamabit ipsa quid deliqueris."
<phaedr. fab. app. 25.1> Serpens lacertam forte auersam prenderat,
<phaedr. fab. app. 25.2> Quam deuorare patula cum uellet gula,
<phaedr. fab. app. 25.3> Arripuit illa prope iacentem surculum,
<phaedr. fab. app. 25.4> Et pertinaci morsu transuersum tenens
<phaedr. fab. app. 25.5> Auidum sollerti rictum frenauit mora.
<phaedr. fab. app. 25.6> Praedam dimisit ore serpens inritam.
<phaedr. fab. app. 26.1> Odiosa cornix super ouem consederat;
<phaedr. fab. app. 26.2> Quam dorso cum tulisset inuita et diu,
<phaedr. fab. app. 26.3>"Hoc" inquit "si dentato fecisses cani,
<phaedr. fab. app. 26.4> Poenas dedisses." illa contra pessima:
<phaedr. fab. app. 26.5>"Despicio inermes, eadem cedo fortibus;
<phaedr. fab. app. 26.6> Scio quem lacessam, cui dolose blandiar.
<phaedr. fab. app. 26.7> Ideo senectam mille in annos prorogo."
<phaedr. fab. app. 27.1> Cum seruus nequam Socrati male diceret,
<phaedr. fab. app. 27.2> Vxorem domini qui corrupisset sui,
<phaedr. fab. app. 27.3> Idque ille sciret notum circumstantibus:
<phaedr. fab. app. 27.4>"Places tibi" inquit "quia cui non debes places;
<phaedr. fab. app. 27.5> Sed non impune, quia cui debes non places."
<phaedr. fab. app. 28.1> Cum uenatorem celeri pede fugeret lepus
<phaedr. fab. app. 28.2> Et a bubulco uisus ueprem irreperet:
<phaedr. fab. app. 28.3>"Per te oro superos perque spes omnes tuas
<phaedr. fab. app. 28.4> Ne me indices, bubulce; nihil umquam mali
<phaedr. fab. app. 28.5> Hui agro feci." et rusticus: "Ne timueris;
<phaedr. fab. app. 28.6> Late securus." iamque uenator sequens:
<phaedr. fab. app. 28.7>"Quaeso, bubulce, numquid huc uenit lepus?"
<phaedr. fab. app. 28.8>"Venit, sed abiit, hac ad laeuam," et dexteram
<phaedr. fab. app. 28.9> Demonstrat nutu partem. Venator citus
<phaedr. fab. app. 28.10> Non intellexit seque e conspectu abstulit.
<phaedr. fab. app. 28.11> Tunc sic bubulcus: "Ecquid est gratum tibi,
<phaedr. fab. app. 28.12> Quod te celaui?" "Linguae prorsus non nego
<phaedr. fab. app. 28.13> Habere atque agere maximas me gratias;
<phaedr. fab. app. 28.14> Verum oculis ut priueris opto perfidis."
<phaedr. fab. app. 29.1> Cum blandiretur iuueni meretrix perfida,
<phaedr. fab. app. 29.2> Et ille laesus multis saepe iniuriis
<phaedr. fab. app. 29.3> Tamen praeberet sese facilem mulieri,
<phaedr. fab. app. 29.4> Sic insidiatrix: "Omnes muneribus licet
<phaedr. fab. app. 29.5> Contendant, ego te plurimi facio tamen."
<phaedr. fab. app. 29.6> Iuuenis recordans quotiens deceptus foret:
<phaedr. fab. app. 29.7>"Lubenter," inquit, "mea lux, hanc uocem audio,
<phaedr. fab. app. 29.8> Non quod fidelis, sed quod iucunda es mihi."
<phaedr. fab. app. 30.1> Canes effugere cum iam non possit fiber
<phaedr. fab. app. 30.2>(Graeci loquaces quem dixerunt castorem
<phaedr. fab. app. 30.3> Et indiderunt bestiae nomen dei,
<phaedr. fab. app. 30.4> Illi qui iactant se uerborum copia),
<phaedr. fab. app. 30.5> Abripere morsu fertur testiculos sibi,
<phaedr. fab. app. 30.6> Quia propter illos sentiat sese peti.
<phaedr. fab. app. 30.7> Diuina quod ratione fieri non negem;
<phaedr. fab. app. 30.8> Venator namque simul inuenit remedium,
<phaedr. fab. app. 30.9> Omittit ipsum persequi et reuocat canes.
<phaedr. fab. app. 30.10> Hoc si praestare possent homines, ut suo 
<phaedr. fab. app. 30.11> Vellent carere, tuti posthac uiuerent;
<phaedr. fab. app. 30.12> Haud quisquam insidias nudo faceret corpori.
<phaedr. fab. app. 31.1> Papilio uespam prope uolantem uiderat:
<phaedr. fab. app. 31.2>"O sortem iniquam! dum uiuebant corpora,
<phaedr. fab. app. 31.3> Quorum ex reliquiis animam nos accepimus,
<phaedr. fab. app. 31.4> Ego eloquens in pace, fortis proeliis,
<phaedr. fab. app. 31.5> Arte omni princeps inter aequalis fui;
<phaedr. fab. app. 31.6> En cuncta leuitas putris et uolito cinis.
<phaedr. fab. app. 31.7> Tu, qui fuisti mulus clitellarius,
<phaedr. fab. app. 31.8> Quemcumque uisum est laedis infixo aculeo."
<phaedr. fab. app. 31.9> At uespa dignam memoria uocem edidit:
<phaedr. fab. app. 31.10>"Non qui fuerimus, sed qui nunc simus, uide."
<phaedr. fab. app. 32.1> Auis quam dicunt terraneolam rustici,
<phaedr. fab. app. 32.2> In terra nidum quia componit scilicet,
<phaedr. fab. app. 32.3> Forte occucurrit improbae uulpeculae,
<phaedr. fab. app. 32.4> Qua uisa pennis altius se sustulit.
<phaedr. fab. app. 32.5>"Salue," inquit illa, "cur me fugisti obsecro?
<phaedr. fab. app. 32.6> Quasi non abunde sit mihi in prato cibus,
<phaedr. fab. app. 32.7> Grilli, scarabaei, locustarum copia;
<phaedr. fab. app. 32.8> Nihil est quod metuas, ego te multum diligo
<phaedr. fab. app. 32.9> Propter quietos mores et uitam probam."
<phaedr. fab. app. 32.10> Respondit cantrix "Tu quidem bene praedicas,
<phaedr. fab. app. 32.11> In campo non par, <par> sum sublimis tibi.
<phaedr. fab. app. 32.12> Quin sequere; tibi salutem hic committo meam."
