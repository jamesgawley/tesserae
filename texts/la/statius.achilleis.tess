<stat. ach. 1.1> Magnanimum Aeaciden formidatamque Tonanti
<stat. ach. 1.2> Progeniem et patrio uetitam succedere caelo,
<stat. ach. 1.3> Diua, refer. quamquam acta uiri multa inclita cantu
<stat. ach. 1.4> Maeonio, sed plura uacant: nos ire per omnem
<stat. ach. 1.5_5>(Sic amor est) heroa uelis Scyroque latentem
<stat. ach. 1.6> Dulichia proferre tuba nec in Hectore tracto
<stat. ach. 1.7> Sistere, sed tota iuuenem deducere Troia.
<stat. ach. 1.8> Tu modo, si ueterem digno depleuimus haustu,
<stat. ach. 1.9> Da fontes mihi, Phoebe, nouos ac fronde secunda
<stat. ach. 1.10_10> Necte comas: neque enim Aonium nemus aduena pulso
<stat. ach. 1.11> Nec mea nunc primis augescunt tempora uittis.
<stat. ach. 1.12> Scit Dircaeus ager meque inter prisca parentum
<stat. ach. 1.13> Nomina cumque suo numerant Amphione Thebae.
<stat. ach. 1.14> At tu, quem longe primum stupet Itala uirtus
<stat. ach. 1.15_15> Graiaque, cui geminae florent uatumque ducumque
<stat. ach. 1.16> Certatim laurus (olim dolet altera uinci),
<stat. ach. 1.17> Da ueniam ac trepidum patere hoc sudare parumper
<stat. ach. 1.18> Puluere. te longo necdum fidente paratu
<stat. ach. 1.19> Molimur magnusque tibi praeludit Achilles.
<stat. ach. 1.20_20> Soluerat Oebalio classem de litore pastor
<stat. ach. 1.21> Dardanus incautas blande populatus Amyclas
<stat. ach. 1.22> Plenaque materni referens praesagia somni
<stat. ach. 1.23> Culpatum relegebat iter, qua condita ponto
<stat. ach. 1.24> Fluctibus inuisis iam Nereis imperat Helle:
<stat. ach. 1.25_25> Cum Thetis Idaeos - heu numquam uana parentum
<stat. ach. 1.26> Auguria! - expauit uitreo sub gurgite remos.
<stat. ach. 1.27> Nec mora, et undosis turba comitante sororum
<stat. ach. 1.28> Prosiluit thalamis: feruent coeuntia Phrixi
<stat. ach. 1.29> Litora et angustum dominas non explicat aequor.
<stat. ach. 1.30_30> Illa ubi discusso primum subit aera ponto,
<stat. ach. 1.31>"Me petit haec, mihi classis" ait "funesta minatur,
<stat. ach. 1.32> Agnosco monitus et Protea uera locutum.
<stat. ach. 1.33> Ecce nouam Priamo facibus de puppe leuatis
<stat. ach. 1.34> Fert Bellona nurum: uideo iam mille carinis
<stat. ach. 1.35_35> Ionium Aegaeumque premi; nec sufficit, omnis
<stat. ach. 1.36> Quod plaga Graiugenum tumidis coniurat Atridis:
<stat. ach. 1.37> Iam pelago terrisque meus quaeretur Achilles,
<stat. ach. 1.38> Et uolet ipse sequi. quid enim cunabula paruo
<stat. ach. 1.39> Pelion et torui commisimus antra magistri?
<stat. ach. 1.40_40> Illic, ni fallor, Lapitharum proelia ludit
<stat. ach. 1.41> Improbus et patria iam se metitur in hasta.
<stat. ach. 1.42> O dolor, o seri materno in corde timores!
<stat. ach. 1.43> Non potui infelix, cum primum gurgite nostro
<stat. ach. 1.44> Rhoeteae cecidere trabes, attollere magnum
<stat. ach. 1.45_45> Aequor et incesti praedonis uela profunda
<stat. ach. 1.46> Tempestate sequi cunctasque inferre sorores?
<stat. ach. 1.47> Nunc quoque-, sed tardum, iam plena iniuria raptae.
<stat. ach. 1.48> Ibo tamen pelagique deos dextramque secundi,
<stat. ach. 1.49> Quod superest, complexa Iouis per Tethyos annos
<stat. ach. 1.50_50> Grandaeuumque patrem supplex miseranda rogabo
<stat. ach. 1.51> Vnam hiemem." dixit magnumque in tempore regem
<stat. ach. 1.52> Adspicit. Oceano ueniebat ab hospite, mensis
<stat. ach. 1.53> Laetus et aequoreo diffusus nectare uultus,
<stat. ach. 1.54> Vnde hiemes uentique silent cantuque quieto
<stat. ach. 1.55_55> Armigeri Tritones eunt scopulosaque cete
<stat. ach. 1.56> Tyrrhenique greges circumque infraque rotantur
<stat. ach. 1.57> Rege salutato; placidis ipse arduus undis
<stat. ach. 1.58> Eminet et triplici telo iubet ire iugales:
<stat. ach. 1.59> Illi spumiferos glomerant a pectore cursus,
<stat. ach. 1.60_60> Pone natant delentque pedum uestigia cauda;
<stat. ach. 1.61> Cum Thetis: "o magni genitor rectorque profundi,
<stat. ach. 1.62> Adspicis in qualis miserum patefeceris usus
<stat. ach. 1.63> Aequor? eunt tutis terrarum crimina uelis,
<stat. ach. 1.64> Ex quo iura freti maiestatemque repostam
<stat. ach. 1.65_65> Rupit Iasonia puppis Pagasaea rapina.
<stat. ach. 1.66> En aliud furto scelus et spolia hospita portans
<stat. ach. 1.67> Nauigat iniustae temerarius arbiter Idae,
<stat. ach. 1.68> Eheu quos gemitus terris caeloque daturus,
<stat. ach. 1.69> Quos mihi! sic Phrygiae pensamus gaudia palmae,
<stat. ach. 1.70_70> Hi Veneris mores, hoc gratae munus alumnae?
<stat. ach. 1.71> Has saltem (num semideos nostrumque reportant
<stat. ach. 1.72> Thesea?), si quis adhuc undis honor, obrue puppis,
<stat. ach. 1.73> Aut permitte fretum! nulla inclementia: fas sit
<stat. ach. 1.74> Pro nato timuisse mihi. da pellere luctus
<stat. ach. 1.75_75> Nec tibi de tantis placeat me fluctibus unum
<stat. ach. 1.76> Litus et Iliaci scopulos habitare sepulcri."
<stat. ach. 1.77> Orabat laniata genas et pectore nudo
<stat. ach. 1.78> Caeruleis obstabat equis. sed rector aquarum
<stat. ach. 1.79> Inuitat curru dictisque ita mulcet amicis:
<stat. ach. 1.80_80>"Ne pete Dardaniam frustra, Theti, mergere classem:
<stat. ach. 1.81> Fata uetant; ratus ordo deis miscere cruentas
<stat. ach. 1.82> Europamque Asiamque manus, consultaque belli
<stat. ach. 1.83> Iuppiter et tristis edixit caedibus annos.
<stat. ach. 1.84> Quem tu illic natum in Sigeo puluere, quanta
<stat. ach. 1.85_85> Adspicies uictrix Phrygiarum funera matrum,
<stat. ach. 1.86> Cum tuus Aeacides tepido modo sanguine Teucros
<stat. ach. 1.87> Vndabit campos, modo crassa exire uetabit
<stat. ach. 1.88> Flumina et Hectoreo tardabit funere currus
<stat. ach. 1.89> Impelletque manu nostros, opera inrita, muros!
<stat. ach. 1.90_90> Pelea iam desiste queri thalamosque minores:
<stat. ach. 1.91> Crederis peperisse Ioui; nec inulta dolebis
<stat. ach. 1.92> Cognatisque utere fratris: dabo tollere fluctus,
<stat. ach. 1.93> Cum reduces Danai nocturnaque signa Caphereus
<stat. ach. 1.94> Exseret et dirum pariter quaeremus Vlixem."
<stat. ach. 1.95_95> Dixerat. Illa graui uultum demissa repulsa,
<stat. ach. 1.96> Quae iam excire fretum et ratibus bellare parabat
<stat. ach. 1.97> Iliacis, alios animo commenta paratus,
<stat. ach. 1.98> Tristis ad Haemonias detorquet bracchia terras.
<stat. ach. 1.99> Ter conata manu, liquidum ter gressibus aequor
<stat. ach. 1.100_100> Reppulit et niueas feriunt uada Thessala plantas.
<stat. ach. 1.101> Laetantur montes et conubialia pandunt
<stat. ach. 1.102> Antra sinus lateque deae Spercheos abundat
<stat. ach. 1.103> Obuius et dulci uestigia circuit unda.
<stat. ach. 1.104> Illa nihil gauisa locis, sed coepta fatigat
<stat. ach. 1.105_105> Pectore consilia et sollers pietate magistra
<stat. ach. 1.106> Longaeuum Chirona petit. domus ardua montem
<stat. ach. 1.107> Perforat et longo suspendit Pelion arcu;
<stat. ach. 1.108> Pars exhausta manu, partem sua ruperat aetas.
<stat. ach. 1.109> Signa tamen diuumque tori et quem quisque sacrauit
<stat. ach. 1.110_110> Accubitu genioque locum monstrantur: at intra
<stat. ach. 1.111> Centauri stabula alta patent, non aequa nefandis
<stat. ach. 1.112> Fratribus. hic hominum nullos experta cruores
<stat. ach. 1.113> Spicula nec truncae bellis genialibus orni
<stat. ach. 1.114> Aut consanguineos fracti crateres in hostes,
<stat. ach. 1.115_115> Sed pharetrae insontes et inania terga ferarum.
<stat. ach. 1.116> Haec quoque dum uiridis; nam tunc labor unus inermi
<stat. ach. 1.117> Nosse salutiferas dubiis animantibus herbas,
<stat. ach. 1.118> Aut monstrare lyra ueteres heroas alumno.
<stat. ach. 1.119> Et tunc uenatu rediturum in limine primo
<stat. ach. 1.120_120> Opperiens properatque dapes largoque serenat
<stat. ach. 1.121> Igne domum: cum uisa procul de litore surgens
<stat. ach. 1.122> Nereis; erumpit siluis (dant gaudia uires)
<stat. ach. 1.123> Notaque desueto crepuit senis ungula campo.
<stat. ach. 1.124> Tunc blandus dextra atque imos demissus in armos
<stat. ach. 1.125_125> Pauperibus tectis inducit et admonet antri.
<stat. ach. 1.126> Iamdudum tacito lustrat Thetis omnia uisu
<stat. ach. 1.127> Nec perpessa moras: "ubinam mea pignora, Chiron?
<stat. ach. 1.128> Dic" ait "aut cur ulla puer iam tempora ducit
<stat. ach. 1.129> Te sine? non merito trepidus sopor atraque matri
<stat. ach. 1.130_130> Signa deum et magnos utinam mentita timores?
<stat. ach. 1.131> Namque modo infensos utero mihi contuor ensis,
<stat. ach. 1.132> Nunc planctu liuere manus, modo in ubera saeuas
<stat. ach. 1.133> Ire feras; saepe ipsa (nefas!) sub inania natum
<stat. ach. 1.134> Tartara et ad Stygios iterum fero mergere fontis.
<stat. ach. 1.135_135> Hos abolere metus magici iubet ordine sacri
<stat. ach. 1.136> Carpathius uates puerumque sub axe peracto
<stat. ach. 1.137> Secretis lustrare fretis, ubi litora summa
<stat. ach. 1.138> Oceani et genitor tepet illabentibus astris
<stat. ach. 1.139> Pontus. ibi ignotis horrenda piacula diuis
<stat. ach. 1.140_140> Donaque- sed longum cuncta enumerare uetorque;
<stat. ach. 1.141> Trade magis!" sic ficta parens: neque enim ille dedisset,
<stat. ach. 1.142> Si molles habitus et tegmina foeda fateri
<stat. ach. 1.143> Ausa seni. tunc ille refert: "duc, optima, quaeso,
<stat. ach. 1.144> Duc, genetrix, humilique deos infringe precatu.
<stat. ach. 1.145_145> Nam superant tua uota modum placandaque multum
<stat. ach. 1.146> Inuidia est. non addo metum, sed uera fatebor:
<stat. ach. 1.147> Nescio quid magnum (nec me patria omina fallunt)
<stat. ach. 1.148> Vis festina parat tenuesque superuenit annos.
<stat. ach. 1.149> Olim et ferre minas auideque audire solebat
<stat. ach. 1.150_150> Imperia et nostris procul haud discedere ab antris:
<stat. ach. 1.151> Nunc illum non Ossa capit, non Pelion ingens
<stat. ach. 1.152> Pharsaliaeue niues. ipsi mihi saepe queruntur
<stat. ach. 1.153> Centauri raptasque domos abstractaque coram
<stat. ach. 1.154> Armenta et semet campis fluuiisque fugari:
<stat. ach. 1.155_155> Insidiasque et bella parant timideque minantur.
<stat. ach. 1.156> Olim equidem Argolicos pinus cum Thessala reges
<stat. ach. 1.157> Hac ueheret, iuuenem Alciden et Thesea uidi-
<stat. ach. 1.158> Sed taceo." figit gelidus Nereida pallor:
<stat. ach. 1.159> Ille aderat multo sudore et puluere maior,
<stat. ach. 1.160_160> Et tamen arma inter festinatosque labores
<stat. ach. 1.161> Dulcis adhuc uisu: niueo natat ignis in ore
<stat. ach. 1.162> Purpureus fuluoque nitet coma gratior auro.
<stat. ach. 1.163> Necdum prima noua lanugine uertitur aetas,
<stat. ach. 1.164> Tranquillaeque faces oculis et plurima uultu
<stat. ach. 1.165_165> Mater inest: qualis Lycia uenator Apollo
<stat. ach. 1.166> Cum redit et saeuis permutat plectra pharetris.
<stat. ach. 1.167> Forte et laetus adest (o quantum gaudia formae
<stat. ach. 1.168> Adiciunt!): fetam Pholoes sub rupe leaenam
<stat. ach. 1.169> Perculerat ferro uacuisque reliquerat antris
<stat. ach. 1.170_170> Ipsam, sed catulos adportat et incitat ungues.
<stat. ach. 1.171> Quos tamen, ut fido genetrix in limine uisa est,
<stat. ach. 1.172> Abicit exceptamque auidis circumligat ulnis,
<stat. ach. 1.173> Iam grauis amplexu iamque aequus uertice matri.
<stat. ach. 1.174> Insequitur magno iam tunc conexus amore
<stat. ach. 1.175_175> Patroclus tantisque extenditur aemulus actis
<stat. ach. 1.176> Par studiis aeuique modis, sed robore longe,
<stat. ach. 1.177> Et tamen aequali uisurus Pergama fato.
<stat. ach. 1.178> Protinus ille subit rapido quae proxima saltu
<stat. ach. 1.179> Flumina fumantesque genas crinemque nouatur
<stat. ach. 1.180_180> Fontibus: Eurotae qualis uada Castor anhelo
<stat. ach. 1.181> Intrat equo fessumque sui iubar excitat astri.
<stat. ach. 1.182> Miratur, comitque senex nunc pectora mulcens
<stat. ach. 1.183> Nunc fortes umeros: angunt sua gaudia matrem.
<stat. ach. 1.184> Tunc libare dapes Baccheaque munera Chiron
<stat. ach. 1.185_185> Orat et attonitae uaria oblectamina nectens
<stat. ach. 1.186> Elicit extremo chelyn et solantia curas
<stat. ach. 1.187> Fila mouet leuiterque expertas pollice chordas
<stat. ach. 1.188> Dat puero. canit ille libens immania laudum
<stat. ach. 1.189> Semina: quot tumidae superarit iussa nouercae
<stat. ach. 1.190_190> Amphitryoniades, crudum quo Bebryca caestu
<stat. ach. 1.191> Obruerit Pollux, quanto circumdata nexu
<stat. ach. 1.192> Ruperit Aegides Minoia bracchia tauri,
<stat. ach. 1.193> Maternos in fine toros superisque grauatum
<stat. ach. 1.194> Pelion: hic uicto risit Thetis anxia uultu.
<stat. ach. 1.195_195> Nox trahit in somnos, saxo conlabitur ingens
<stat. ach. 1.196> Centaurus blandusque umeris se innectit Achilles
<stat. ach. 1.197>(Quamquam ibi fida parens) assuetaque pectora mauult.
<stat. ach. 1.198> At Thetis undisonis per noctem in rupibus astans,
<stat. ach. 1.199> Quae nato secreta uelit, quibus abdere terris
<stat. ach. 1.200_200> Destinet, huc illuc diuisa mente uolutat.
<stat. ach. 1.201> Proxima, sed studiis multum Mauortia, Thrace;
<stat. ach. 1.202> Nec Macetum gens dura placet laudumque daturi
<stat. ach. 1.203> Cecropidae stimulos: nimium opportuna carinis
<stat. ach. 1.204> Sestos Abydenique sinus: placet ire per altas
<stat. ach. 1.205_205> Cycladas. hic spretae Myconosque humilisque Seriphos
<stat. ach. 1.206> Et Lemnos non aequa uiris atque hospita Delos
<stat. ach. 1.207> Gentibus. imbelli nuper Lycomedis ab aula
<stat. ach. 1.208> Virgineos coetus et litora persona ludo
<stat. ach. 1.209> Audierat, duros laxantem Aegaeona nexus
<stat. ach. 1.210_210> Missa sequi centumque dei numerare catenas.
<stat. ach. 1.211> Haec placet, haec timidae tellus tutissima matri.
<stat. ach. 1.212> Qualis uicino uolucris iam sedula partu,
<stat. ach. 1.213> Iamque timens, qua fronde domum suspendat inanem,
<stat. ach. 1.214> Prouidet hic uentos, hic anxia cogitat angues,
<stat. ach. 1.215_215> Hic homines: tandem dubiae placet umbra, nouisque
<stat. ach. 1.216> Vix stetit in ramis et protinus arbor amatur.
<stat. ach. 1.217> Altera consilio superest tristemque fatigat
<stat. ach. 1.218> Cura deam, natum ipsa sinu complexa per undas,
<stat. ach. 1.219> An magno Tritone ferat, uentosne uolucris
<stat. ach. 1.220_220> Aduocet an pelago solitam Thaumantida pasci.
<stat. ach. 1.221> Elicit inde fretis et murice frenat acuto
<stat. ach. 1.222> Delphinas biiugos, quos illi maxima Tethys
<stat. ach. 1.223> Gurgite Atlanteo pelagi sub ualle sonora
<stat. ach. 1.224> Nutrierat (nullis uada per Neptunia glaucae
<stat. ach. 1.225_225> Tantus honos formae nandique potentia nec plus
<stat. ach. 1.226> Pectoris humani): iubet hos subsistere pleno
<stat. ach. 1.227> Litore, ne nudae noceant contagia terrae.
<stat. ach. 1.228> Ipsa dehinc toto resolutum pectore Achillen,
<stat. ach. 1.229> Qui pueris sopor, Haemonii de rupibus antri
<stat. ach. 1.230_230> Ad placidas deportat aquas et iussa tacere
<stat. ach. 1.231> Litora: monstrat iter totoque effulgurat orbe
<stat. ach. 1.232> Cynthia. prosequitur diuam celeresque recursus
<stat. ach. 1.233> Securus pelagi Chiron rotat udaque celat
<stat. ach. 1.234> Lumina et abreptos subito iam iamque latentes
<stat. ach. 1.235_235> Erecto prospectat equo, qua cana parumper
<stat. ach. 1.236> Spumant signa fugae et liquido perit orbita ponto.
<stat. ach. 1.237> Illum non alias rediturum ad Thessala Tempe
<stat. ach. 1.238> Iam tristis Pholoe, iam nubilus ingemit Othrys
<stat. ach. 1.239> Et tenuior Spercheos aquis speluncaque docti
<stat. ach. 1.240_240> Muta senis; quaerunt puerilia carmina Fauni
<stat. ach. 1.241> Et sperata diu plorant conubia Nymphae.
<stat. ach. 1.242> Iam premit astra dies humilique ex aequore Titan
<stat. ach. 1.243> Rorantis euoluit equos et ab aethere magno
<stat. ach. 1.244> Sublatum curru pelagus cadit, at uada mater
<stat. ach. 1.245_245> Scyria iamdudum fluctus emensa tenebat,
<stat. ach. 1.246> Exierantque iugo fessi delphines erili:
<stat. ach. 1.247> Cum pueri tremefacta quies oculique patentes
<stat. ach. 1.248> Infusum sensere diem. stupet aere primo,
<stat. ach. 1.249> Quae loca, qui fluctus, ubi Pelion? Omnia uersa
<stat. ach. 1.250_250> Atque ignota uidet dubitatque agnoscere matrem.
<stat. ach. 1.251> Occupat illa manu blandeque affata pauentem:
<stat. ach. 1.252>"Si mihi, care puer, thalamos sors aequa tulisset,
<stat. ach. 1.253> Quos dabat, aetheriis ego te complexa tenerem
<stat. ach. 1.254> Sidus grande plagis, magnique puerpera caeli
<stat. ach. 1.255_255> Nil humiles Parcas terrenaque fata uererer.
<stat. ach. 1.256> Nunc impar tibi, nate, genus, praeclusaque leti
<stat. ach. 1.257> Tantum a matre uia est; quin et metuenda propinquant
<stat. ach. 1.258> Tempora et extremis admota pericula metis.
<stat. ach. 1.259> Cedamus, paulumque animos summitte uiriles
<stat. ach. 1.260_260> Atque habitus dignare meos. si Lydia dura
<stat. ach. 1.261> Pensa manu mollesque tulit Tirynthius hastas,
<stat. ach. 1.262> Si decet aurata Bacchum uestigia palla
<stat. ach. 1.263> Verrere, uirgineos si Iuppiter induit artus,
<stat. ach. 1.264> Nec magnum ambigui fregerunt Caenea sexus,
<stat. ach. 1.265_265> Hac sine, quaeso, minas nubemque exire malignam.
<stat. ach. 1.266> Mox iterum campos, iterum Centaurica reddam
<stat. ach. 1.267> Lustra tibi: per ego hoc decus et uentura iuuentae
<stat. ach. 1.268> Gaudia, si terras humilemque experta maritum
<stat. ach. 1.269> Te propter, si progenitum Stygos amne seuero
<stat. ach. 1.270_270> Armaui (totumque utinam!), cape tuta parumper
<stat. ach. 1.271> Tegmina nil nocitura animo. cur ora reducis?
<stat. ach. 1.272> Quidue parant oculi? pudet hoc mitescere cultu?
<stat. ach. 1.273> Per te, care puer, cognata per aequora iuro,
<stat. ach. 1.274> Nesciet hoc Chiron." sic horrida pectora tractat
<stat. ach. 1.275_275> Nequiquam mulcens; obstat genitorque roganti
<stat. ach. 1.276> Nutritorque ingens et cruda exordia magnae
<stat. ach. 1.277> Indolis. effrenae tumidum uelut igne iuuentae
<stat. ach. 1.278> Si quis equum primis summittere temptet habenis,
<stat. ach. 1.279> Ille diu campis fluuiisque et honore superbo
<stat. ach. 1.280_280> Gauisus non colla iugo, non aspera praebet
<stat. ach. 1.281> Ora lupis dominique fremit captiuus inire
<stat. ach. 1.282> Imperia atque alios miratur discere cursus.
<stat. ach. 1.283> Quis deus attonitae fraudes astumque parenti
<stat. ach. 1.284> Contulit? indocilem quae mens detraxit Achillen?
<stat. ach. 1.285_285> Palladi litoreae celebrabat Scyros honorum
<stat. ach. 1.286> Forte diem, placidoque satae Lycomede sorores
<stat. ach. 1.287> Luce sacra patriis, quae rara licentia, muris
<stat. ach. 1.288> Exierant dare ueris opes diuaeque seueras
<stat. ach. 1.289> Fronde ligare comas et spargere floribus hastam.
<stat. ach. 1.290_290> Omnibus eximium formae decus, omnibus idem
<stat. ach. 1.291> Cultus et expleto teneri iam fine pudoris
<stat. ach. 1.292> Virginitas matura toris annique tumentes.
<stat. ach. 1.293> Sed quantum uirides pelagi Venus addita Nymphas
<stat. ach. 1.294> Obruit, aut umeris quantum Diana relinquit
<stat. ach. 1.295_295> Naidas, effulget tantum regina decori
<stat. ach. 1.296> Deidamia chori pulchrisque sororibus obstat,
<stat. ach. 1.297> Illius et roseo flammatur purpura uultu
<stat. ach. 1.298> Et gemmis lux maior inest et blandius aurum:
<stat. ach. 1.299> Atque ipsi par forma deae, si pectoris angues
<stat. ach. 1.300_300> Ponat et exempta pacetur casside uultus.
<stat. ach. 1.301> Hanc ubi ducentem longe socia agmina uidit,
<stat. ach. 1.302> Trux puer et nullo temeratus pectora motu
<stat. ach. 1.303> Diriguit totisque nouum bibit ossibus ignem.
<stat. ach. 1.304> Nec latet haustus amor, sed fax uibrata medullis
<stat. ach. 1.305_305> In uultus atque ora redit lucemque genarum
<stat. ach. 1.306> Tinguit et impulsam tenui sudore pererrat.
<stat. ach. 1.307> Lactea Massagetae ueluti cum pocula fuscant
<stat. ach. 1.308> Sanguine puniceo uel ebur corrumpitur ostro,
<stat. ach. 1.309> Sic uariis manifesta notis palletque rubetque
<stat. ach. 1.310_310> Flamma repens. eat atque ultro ferus hospita sacra
<stat. ach. 1.311> Dissiciat turbae securus et immemor aeui,
<stat. ach. 1.312> Ni pudor et iunctae teneat reuerentia matris.
<stat. ach. 1.313> Vt pater armenti quondam ductorque futurus,
<stat. ach. 1.314> Cui nondum toto peraguntur cornua gyro,
<stat. ach. 1.315_315> Cum sociam pastus niueo candore iuuencam
<stat. ach. 1.316> Aspicit, ardescunt animi primusque per ora
<stat. ach. 1.317> Spumat amor, spectant hilares obstantque magistri.
<stat. ach. 1.318> Occupat arrepto iam conscia tempore mater:
<stat. ach. 1.319>"Hasne inter simulare choros et bracchia ludo
<stat. ach. 1.320_320> Nectere, nate, graue est? gelida quid tale sub Ossa
<stat. ach. 1.321> Peliacisque iugis? o si mihi iungere curas
<stat. ach. 1.322> Atque alium portare sinu contingat Achillen!
<stat. ach. 1.323> Mulcetur laetumque rubet uisusque proteruos
<stat. ach. 1.324> Obliquat uestisque manu leuiore repellit.
<stat. ach. 1.325_325> Aspicit ambiguum genetrix cogique uolentem
<stat. ach. 1.326> Iniecitque sinus; tum colla rigentia mollit
<stat. ach. 1.327> Summittitque graues umeros et fortia laxat
<stat. ach. 1.328> Bracchia et impexos certo domat ordine crines
<stat. ach. 1.329> Ac sua dilecta ceruice monilia transfert;
<stat. ach. 1.330_330> Et picturato cohibens uestigia limbo
<stat. ach. 1.331> Incessum motumque docet fandique pudorem.
<stat. ach. 1.332> Qualiter artifici uicturae pollice cerae
<stat. ach. 1.333> Accipiunt formas ignemque manumque sequuntur,
<stat. ach. 1.334> Talis erat diuae natum mutantis imago.
<stat. ach. 1.335_335> Nec luctata diu; superest nam plurimus illi
<stat. ach. 1.336> Inuita uirtute decor, fallitque tuentes
<stat. ach. 1.337> Ambiguus tenuique latens discrimine sexus.
<stat. ach. 1.338> Procedunt, iterumque monens iterumque fatigans
<stat. ach. 1.339> Blanda Thetis: "sic ergo gradum, sic ora manusque,
<stat. ach. 1.340_340> Nate, feres comitesque modis imitabere fictis,
<stat. ach. 1.341> Ne te suspectum molli non misceat aulae
<stat. ach. 1.342> Rector et incepti pereant mendacia furti."
<stat. ach. 1.343> Dicit et admoto non distat comere tactu.
<stat. ach. 1.344> Sic ubi uirgineis Hecate lassata Therapnis
<stat. ach. 1.345_345> Ad patrem fratremque redit, comes haeret eunti
<stat. ach. 1.346> Mater et ipsa umeros exsertaque bracchia uelat;
<stat. ach. 1.347> Ipsa arcum pharetrasque locat uestemque latentem
<stat. ach. 1.348> Deducit sparsosque tumet componere crines.
<stat. ach. 1.349> Protinus aggreditur regem atque ibi testibus aris
<stat. ach. 1.350_350>"Hanc tibi" ait "nostri germanam, rector, Achillis
<stat. ach. 1.351>(Nonne uides ut torua genas aequandaque fratri?)
<stat. ach. 1.352> Tradimus: arma umeris arcumque animosa petebat
<stat. ach. 1.353> Ferre et Amazonio conubia pellere ritu.
<stat. ach. 1.354> Sed mihi curarum satis est pro stirpe uirili:
<stat. ach. 1.355_355> Haec calathos et sacra ferat, tu frange regendo
<stat. ach. 1.356> Indocilem sexuque tene, dum nubilis aetas
<stat. ach. 1.357> Soluendusque pudor; neue exercere proteruas
<stat. ach. 1.358> Gymnadas aut lustris nemorum concede uagari.
<stat. ach. 1.359> Intus ale et similes inter seclude puellas;
<stat. ach. 1.360_360> Litore praecipue portuque arcere memento.
<stat. ach. 1.361> Vidisti modo uela Phrygum: iam mutua iura
<stat. ach. 1.362> Fallere transmissae pelago didicere carinae."
<stat. ach. 1.363> Accedit dictis pater ingenioque parentis
<stat. ach. 1.364> Occultum Aeaciden (quis diuum fraudibus obstet?)
<stat. ach. 1.365_365> Accipit; ultro etiam ueneratur supplice dextra
<stat. ach. 1.366> Et grates electus agit: nec turba piarum
<stat. ach. 1.367> Scyriadum cessat nimio defigere uisu
<stat. ach. 1.368> Virginis ora nouae, quantum ceruice comisque
<stat. ach. 1.369> Emineat quantumque umeros ac pectora fundat.
<stat. ach. 1.370_370> Dehinc(==DE.H.INC) sociare choros castisque accedere sacris
<stat. ach. 1.371> Hortantur, ceduntque loco et contingere gaudent.
<stat. ach. 1.372> Qualiter Idaliae uolucres, ubi mollia frangunt
<stat. ach. 1.373> Nubila, iam longum caeloque domoque gregatae,
<stat. ach. 1.374> Si iunxit pinnas diuersoque hospita tractu
<stat. ach. 1.375_375> Venit auis, cunctae primum mirantur et horrent;
<stat. ach. 1.376> Mox propius propiusque uolant, atque aere in ipso
<stat. ach. 1.377> Paulatim fecere suam plausuque secundo
<stat. ach. 1.378> Circumeunt hilares et ad alta cubilia ducunt.
<stat. ach. 1.379> Digreditur multum cunctata in limine mater,
<stat. ach. 1.380_380> Dum repetit monitus arcanaque murmura figit
<stat. ach. 1.381> Auribus et tacito dat uerba nouissima uultu.
<stat. ach. 1.382> Tunc excepta freto longe ceruice reflexa
<stat. ach. 1.383> Abnatat et blandis adfatur litora uotis:
<stat. ach. 1.384>"Cara mihi tellus, magnae cui pignora curae
<stat. ach. 1.385_385> Depositumque ingens timido commisimus astu,
<stat. ach. 1.386> Sis felix taceasque, precor, quo more tacebat
<stat. ach. 1.387> Creta Rheae: te longus honos aeternaque cingent
<stat. ach. 1.388> Templa nec instabili fama superabere Delo;
<stat. ach. 1.389> Et uentis et sacra fretis interque uadosas
<stat. ach. 1.390_390> Cycladas, Aegaeae frangunt ubi saxa procellae,
<stat. ach. 1.391> Nereidum tranquilla domus iurandaque nautis
<stat. ach. 1.392> Insula, ne solum Danaas admitte carinas,
<stat. ach. 1.393> Ne, precor! ' hic thiasi tantum et nihil utile bellis '
<stat. ach. 1.394> Hoc famam narrare doce, dumque arma parantur
<stat. ach. 1.395_395> Dorica et alternum Mauors interfurit orbem,
<stat. ach. 1.396>(Cedo equidem) sit uirgo pii Lycomedis Achilles."
<stat. ach. 1.397> Interea meritos ultrix Europa dolores
<stat. ach. 1.398> Dulcibus armorum furiis et supplice regum
<stat. ach. 1.399> Conquestu flammata mouet; quippe ambit Atrides
<stat. ach. 1.400_400> Ille magis, cui nupta domi, facinusque relatu
<stat. ach. 1.401> Asperat Iliacum: captam sine Marte, sine armis
<stat. ach. 1.402> Progeniem caeli Spartaeque potentis alumnam,
<stat. ach. 1.403> Iura, fidem, superos una calcata rapina.
<stat. ach. 1.404> Hoc foedus Phrygium, haec geminae commercia terrae?
<stat. ach. 1.405_405> Quid maneat populos, ubi tanta iniuria primos
<stat. ach. 1.406> Degrassata duces? coeunt gens omnis et aetas:
<stat. ach. 1.407> Nec tantum exciti, bimari quos Isthmia uallo
<stat. ach. 1.408> Claustra nec undisonae quos circuit umbo Maleae,
<stat. ach. 1.409> Sed procul, admotas Phrixi qua semita iungi
<stat. ach. 1.410_410> Europamque Asiamque uetat, quasque ordine gentes
<stat. ach. 1.411> Litore Abydeno maris alligat unda superni.
<stat. ach. 1.412> Feruet amor belli concussasque erigit urbes.
<stat. ach. 1.413> Aera domat Temese, quatitur naualibus ora
<stat. ach. 1.414> Eubois, innumera resonant incude Mycenae,
<stat. ach. 1.415_415> Pisa nouat currus, Nemee dat terga ferarum,
<stat. ach. 1.416> Cirrha sagittiferas certat stipare pharetras,
<stat. ach. 1.417> Lerna grauis clipeos caesis uestire iuuencis.
<stat. ach. 1.418> Dat bello pedites Aetolus et asper Acarnan,
<stat. ach. 1.419> Argos agit turmas, uacuantur pascua ditis
<stat. ach. 1.420_420> Arcadiae, frenat celeres Epiros alumnos,
<stat. ach. 1.421> Phocis et Aoniae iaculis rarescitis umbrae,
<stat. ach. 1.422> Murorum tormenta Pylos Messenaque tendunt.
<stat. ach. 1.423> Nulla immunis humus; uelluntur postibus altis
<stat. ach. 1.424> Arma olim dimissa patrum, flammisque liquescunt
<stat. ach. 1.425_425> Dona deum: ereptum superis Mars efferat aurum.
<stat. ach. 1.426> Nusquam umbrae ueteres: minor Othrys et ardua sidunt
<stat. ach. 1.427> Taygeta, exuti uiderunt aera montes.
<stat. ach. 1.428> Iam natat omne nemus: caeduntur robora classi,
<stat. ach. 1.429> Silua minor remis. ferrum lassatur in usus
<stat. ach. 1.430_430> Innumeros, quod rostra liget, quod muniat arma,
<stat. ach. 1.431> Belligeros quod frenet equos, quod mille catenis
<stat. ach. 1.432> Squalentes nectat tunicas, quod sanguine fumet
<stat. ach. 1.433> Vulneraque alta bibat, quod conspirante ueneno
<stat. ach. 1.434> Impellat mortes; tenuant umentia saxa
<stat. ach. 1.435_435> Attritu et pigris addunt mucronibus iras.
<stat. ach. 1.436> Nec modus aut arcus lentare aut fundere glandes
<stat. ach. 1.437> Aut torrere sudes galeasque attollere conis.
<stat. ach. 1.438> Hos inter motus pigram gemit una quietem
<stat. ach. 1.439> Thessalia et geminis incusat fata querelis,
<stat. ach. 1.440_440> Quod senior Peleus nec adhuc maturus Achilles.
<stat. ach. 1.441> Iam Pelopis terras Graiumque exhauserat orbem
<stat. ach. 1.442> Praecipitans in transtra uiros insanus equosque
<stat. ach. 1.443> Bellipotens. feruent portus et operta carinis
<stat. ach. 1.444> Stagna suasque hiemes classis promota suosque
<stat. ach. 1.445_445> Attollit fluctus; ipsum iam puppibus aequor
<stat. ach. 1.446> Deficit et totos consumunt carbasa uentos.
<stat. ach. 1.447> Prima rates Danaas Hecateia congregat Aulis,
<stat. ach. 1.448> Rupibus expositis longique crepidine dorsi
<stat. ach. 1.449> Euboicum scandens Aulis mare, litora multum
<stat. ach. 1.450_450> Montiuagae dilecta deae, iuxtaque Caphereus
<stat. ach. 1.451> Latratum pelago tollens caput. ille Pelasgas
<stat. ach. 1.452> Vt uidit tranare rates, ter monte ter undis
<stat. ach. 1.453> Intonuit saeuaeque dedit praesagia noctis.
<stat. ach. 1.454> Coetus ibi armorum Troiae fatalis, ibi ingens
<stat. ach. 1.455_455> Iuratur bellum, donec sol annuus omnes
<stat. ach. 1.456> Conficeret metas. tunc primum Graecia uires
<stat. ach. 1.457> Contemplata suas; tunc sparsa ac dissona moles
<stat. ach. 1.458> In corpus uultumque coit et rege sub uno
<stat. ach. 1.459> Disposita est. sic curua feras indago latentes
<stat. ach. 1.460_460> Claudit et admotis paulatim cassibus artat.
<stat. ach. 1.461> Illae ignem sonitumque pauent diffusaque linquunt
<stat. ach. 1.462> Auia miranturque suum decrescere montem,
<stat. ach. 1.463> Donec in angustam ceciderunt undique uallem;
<stat. ach. 1.464> Inque uicem stupuere greges socioque timore
<stat. ach. 1.465_465> Mansuescunt: simul hirtus aper, simul ursa lupusque
<stat. ach. 1.466> Cogitur et captos contempsit cerua leones.
<stat. ach. 1.467> Sed quamquam et gemini pariter sua bella capessant
<stat. ach. 1.468> Atridae famamque auida uirtute paternam
<stat. ach. 1.469> Tydides Sthenelusque premant, nec cogitet annos
<stat. ach. 1.470_470> Antilochus septemque Aiax umbone coruscet
<stat. ach. 1.471> Armenti reges atque aequum moenibus orbem,
<stat. ach. 1.472> Consiliisque armisque uigil contendat Vlixes:
<stat. ach. 1.473> Omnis in absentem belli manus ardet Achillen,
<stat. ach. 1.474> Nomen Achillis amant, et in Hectora solus Achilles
<stat. ach. 1.475_475> Poscitur, illum unum Teucris Priamoque loquuntur
<stat. ach. 1.476> Fatalem. quis enim Haemoniis sub uallibus alter
<stat. ach. 1.477> Creuerit effossa reptans niue? cuius adortus
<stat. ach. 1.478> Cruda rudimenta et teneros formauerit annos
<stat. ach. 1.479> Centaurus? patrii propior cui linea caeli,
<stat. ach. 1.480_480> Quemue alium Stygios tulerit secreta per amnes
<stat. ach. 1.481> Nereis et pulchros ferro praestruxerit artus?
<stat. ach. 1.482> Haec Graiae castris iterant traduntque cohortes.
<stat. ach. 1.483> Cedit turba ducum uincique haud maesta fatetur.
<stat. ach. 1.484> Sic cum pallentes Phlegraea in castra coirent
<stat. ach. 1.485_485> Caelicolae iamque Odrysiam Gradiuus in hastam
<stat. ach. 1.486> Surgeret et Libycos Tritonia tolleret angues
<stat. ach. 1.487> Ingentemque manu curuaret Delius arcum,
<stat. ach. 1.488> Stabat anhela metu solum Natura Tonantem
<stat. ach. 1.489> Respiciens: quando ille hiemes tonitrusque uocaret
<stat. ach. 1.490_490> Nubibus, igniferam quot fulmina posceret Aetnen.
<stat. ach. 1.491> Atque ibi dum mixta uallati plebe suorum
<stat. ach. 1.492> Et maris et belli consultant tempora reges,
<stat. ach. 1.493> Increpitans magno uatem Calchanta tumultu
<stat. ach. 1.494> Protesilaus agit: namque huic bellare cupido
<stat. ach. 1.495_495> Praecipua et primae iam tunc data gloria mortis:
<stat. ach. 1.496>"O nimium Phoebi tripodumque oblite tuorum,
<stat. ach. 1.497> Thestoride, quando ora deo possessa mouebis
<stat. ach. 1.498> Iustius aut quianam Parcarum occulta recludes?
<stat. ach. 1.499> Cernis ut ignotum cuncti stupeantque fremantque
<stat. ach. 1.500_500> Aeaciden? sordent uulgo Calydonius heros
<stat. ach. 1.501> Et magno genitus Telamone Aiaxque secundus.
<stat. ach. 1.502> Nos quoque - sed Mauors et Troia arrepta probabunt.
<stat. ach. 1.503> Illum neglectis (pudet heu!) ductoribus omnes
<stat. ach. 1.504> Belligerum ceu numen amant. dic ocius (aut cur
<stat. ach. 1.505_505> Serta comis et multus honos?) quibus abditus oris,
<stat. ach. 1.506> Quaue iubes tellure peti? nam fama nec antris
<stat. ach. 1.507> Chironis patria nec degere Peleos aula.
<stat. ach. 1.508> Heia, irrumpe deos et fata latentia uexa,
<stat. ach. 1.509> Laurigerosque ignes, si quando, auidissimus hauri!
<stat. ach. 1.510_510> Arma horrenda tibi saeuosque remisimus enses,
<stat. ach. 1.511> Numquam has imbellis galea uiolabere uittas:
<stat. ach. 1.512> Sed felix numeroque ducum praestantior omni,
<stat. ach. 1.513> Si magnum Danais pro te dependis Achillem."
<stat. ach. 1.514> Iamdudum trepido circumfert lumina motu
<stat. ach. 1.515_515> Intrantemque deum primo pallore fatetur
<stat. ach. 1.516> Thestorides; mox igne genas et sanguine torquens
<stat. ach. 1.517> Nec socios nec castra uidet, sed caecus et absens
<stat. ach. 1.518> Nunc superum magnos deprendit in aethere coetus,
<stat. ach. 1.519> Nunc sagas adfatur aues, nunc dura sororum
<stat. ach. 1.520_520> Licia, turiferas modo consulit anxius aras
<stat. ach. 1.521> Flammarumque apicem rapit et caligine sacra
<stat. ach. 1.522> Pascitur. exsiliunt crines rigidisque laborat
<stat. ach. 1.523> Vitta comis, nec colla loco nec in ordine gressus.
<stat. ach. 1.524> Tandem fessa tremens longis mugitibus ora
<stat. ach. 1.525_525> Soluit, et oppositum uox eluctata furorem est:
<stat. ach. 1.526>"Quo rapis ingentem magni Chironis alumnum
<stat. ach. 1.527> Femineis, Nerei, dolis? huc mitte: quid aufers?
<stat. ach. 1.528> Non patiar: meus iste, meus. tu diua profundi,
<stat. ach. 1.529> Et me Phoebus agit. latebris quibus abdere temptas
<stat. ach. 1.530_530> Euersorem Asiae? uideo per Cycladas altas
<stat. ach. 1.531> Attonitam et turpi quaerentem litora furto.
<stat. ach. 1.532> Occidimus: placuit Lycomedis conscia tellus.
<stat. ach. 1.533> O scelus! en fluxae ueniunt in pectora uestes.
<stat. ach. 1.534> Scinde, puer, scinde et timidae ne cede parenti.
<stat. ach. 1.535_535> Ei mihi, raptus abit! quaenam haec procul improba uirgo?
<stat. ach. 1.536> Hic nutante gradu stetit amissisque furoris
<stat. ach. 1.537> Viribus ante ipsas tremefactus corruit aras.
<stat. ach. 1.538> Tunc haerentem Ithacum Calydonius occupat heros:
<stat. ach. 1.539>"Nos uocat iste labor: neque enim comes ire recusem,
<stat. ach. 1.540_540> Si tua cura trahat. licet ille sonantibus antris
<stat. ach. 1.541> Tethyos auersae gremioque prematur aquosi
<stat. ach. 1.542> Nereos, inuenies. tu tantum prouidus astu
<stat. ach. 1.543> Tende animum uigilem fecundumque erige pectus:
<stat. ach. 1.544> Non mihi quis uatum dubiis in casibus ausit
<stat. ach. 1.545_545> Fata uidere prior." subicit gauisus Vlixes:
<stat. ach. 1.546>"Sic deus omnipotens firmet, sic adnuat illa
<stat. ach. 1.547> Virgo paterna tibi! sed me spes lubrica tardat:
<stat. ach. 1.548> Grande equidem armatum castris inducere Achillem;
<stat. ach. 1.549> Sed si fata negent, quam foedum ac triste reuerti!
<stat. ach. 1.550_550> Vota tamen Danaum non intemptata relinquam.
<stat. ach. 1.551> Iamque adeo aut aderit mecum Peleius heros,
<stat. ach. 1.552> Aut uerum penitus latet et sine Apolline Calchas."
<stat. ach. 1.553> Conclamant Danai stimulatque Agamemno uolentes:
<stat. ach. 1.554> Laxantur coetus resolutaque murmure laeto
<stat. ach. 1.555_555> Agmina discedunt, quales iam nocte propinqua
<stat. ach. 1.556> E pastu referuntur aues, uel in antra reuerti
<stat. ach. 1.557> Melle nouo grauidas mitis uidet Hybla cateruas.
<stat. ach. 1.558> Nec mora, iam dextras Ithacesia carbasus auras
<stat. ach. 1.559> Poscit, et in remis hilaris sedere iuuentus.
<stat. ach. 1.560_560> At procul occultum falsi sub imagine sexus
<stat. ach. 1.561> Aeaciden furto iam nouerat una latenti
<stat. ach. 1.562> Deidamia uirum; sed opertae conscia culpae
<stat. ach. 1.563> Cuncta pauet tacitasque putat sentire sorores.
<stat. ach. 1.564> Namque ut uirgineo stetit in grege durus Achilles
<stat. ach. 1.565_565> Exsoluitque rudem genetrix digressa pudorem,
<stat. ach. 1.566> Protinus elegit comitem, quamquam omnis in illum
<stat. ach. 1.567> Turba coit, blandeque nouas nil tale timenti
<stat. ach. 1.568> Admouet insidias: illam sequiturque premitque
<stat. ach. 1.569> Improbus, illam oculis iterumque iterumque resumit.
<stat. ach. 1.570_570> Nunc nimius lateri non euitantis inhaeret,
<stat. ach. 1.571> Nunc leuibus sertis, lapsis nunc sponte canistris,
<stat. ach. 1.572> Nunc thyrso parcente ferit, modo dulcia notae
<stat. ach. 1.573> Fila lyrae tenuesque modos et carmina monstrat
<stat. ach. 1.574> Chironis ducitque manum digitosque sonanti
<stat. ach. 1.575_575> Infringit citharae, nunc occupat ora canentis
<stat. ach. 1.576> Et ligat amplexus et mille per oscula laudat.
<stat. ach. 1.577> Illa libens discit, quo uertice Pelion, et quis
<stat. ach. 1.578> Aeacides, puerique auditum nomen et actus
<stat. ach. 1.579> Assidue stupet et praesentem cantat Achillen.
<stat. ach. 1.580_580> Ipsa quoque et ualidos proferre modestius artus
<stat. ach. 1.581> Et tenuare rudes attrito pollice lanas
<stat. ach. 1.582> Demonstrat reficitque colos et perdita dura
<stat. ach. 1.583> Pensa manu; uocisque sonum pondusque tenentis,
<stat. ach. 1.584> Quodque fugit comites, nimio quod lumine sese
<stat. ach. 1.585_585> Figat et in uerbis intempestiuus anhelet,
<stat. ach. 1.586> Miratur; iam iamque dolos aperire parantem
<stat. ach. 1.587> Virginea leuitate fugit prohibetque fateri.
<stat. ach. 1.588> Sic sub matre Rhea iuuenis regnator Olympi
<stat. ach. 1.589> Oscula securae dabat insidiosa sorori
<stat. ach. 1.590_590> Frater adhuc, medii donec reuerentia cessit
<stat. ach. 1.591> Sanguinis et uersos germana expauit amores.
<stat. ach. 1.592>[Tandem detecti timidae Nereidos astus.]
<stat. ach. 1.593> Lucus Agenorei sublimis ad orgia Bacchi
<stat. ach. 1.594> Stabat et admissum caelo nemus: huius in umbra
<stat. ach. 1.595_595> Alternam renouare piae trieterida matres
<stat. ach. 1.596> Consuerant scissumque pecus terraque reuulsas
<stat. ach. 1.597> Ferre trabes gratosque deo praestare furores.
<stat. ach. 1.598> Lex procul ire mares: iterat praecepta uerendus
<stat. ach. 1.599> Ductor, inaccessumque uiris edicitur antrum.
<stat. ach. 1.600_600> Nec satis est: stat fine dato metuenda sacerdos
<stat. ach. 1.601> Exploratque aditus, ne quis temerator oberret
<stat. ach. 1.602> Agmine femineo: tacitus sibi risit Achilles.
<stat. ach. 1.603> Illum uirgineae ducentem signa cateruae
<stat. ach. 1.604> Magnaque difficili soluentem bracchia motu
<stat. ach. 1.605_605>(Et sexus pariter decet et mendacia matris)
<stat. ach. 1.606> Mirantur comites. nec iam pulcherrima turbae
<stat. ach. 1.607> Deidamia suae tantumque admota superbo
<stat. ach. 1.608> Vincitur Aeacide, quantum premit ipsa sorores.
<stat. ach. 1.609> Vt uero e tereti dimisit nebrida collo
<stat. ach. 1.610_610> Errantesque sinus hedera collegit et alte
<stat. ach. 1.611> Cinxit purpureis flauentia tempora uittis
<stat. ach. 1.612> Vibrauitque graui redimitum missile dextra,
<stat. ach. 1.613> Attonito stat turba metu sacrisque relictis
<stat. ach. 1.614> Illum ambire libet pronosque attollere uultus.
<stat. ach. 1.615_615> Talis, ubi ad Thebas uultumque animumque remisit
<stat. ach. 1.616> Euhius et patrio satiauit pectora luxu,
<stat. ach. 1.617> Serta comis mitramque leuat thyrsumque uirentem
<stat. ach. 1.618> Armat et hostiles inuisit fortior Indos.
<stat. ach. 1.619> Scandebat roseo medii fastigia caeli
<stat. ach. 1.620_620> Luna iugo, totis ubi somnus inertior alis
<stat. ach. 1.621> Defluit in terras mutumque amplectitur orbem:
<stat. ach. 1.622> Consedere chori paulumque exercita pulsu
<stat. ach. 1.623> Aera tacent, tenero cum solus ab agmine Achilles
<stat. ach. 1.624> Haec secum: "quonam timidae commenta parentis
<stat. ach. 1.625_625> Vsque feres? primumque imbelli carcere perdes
<stat. ach. 1.626> Florem animi? non tela licet Mauortia dextra,
<stat. ach. 1.627> Non trepidas agitare feras. ubi campus et amnes
<stat. ach. 1.628> Haemonii? quaerisne meos, Sperchie, natatus
<stat. ach. 1.629> Promissasque comas? an desertoris alumni
<stat. ach. 1.630_630> Nullus honos? Stygiasque procul iam raptus ad umbras
<stat. ach. 1.631> Dicor et orbatus plangit mea funera Chiron?
<stat. ach. 1.632> Tu nunc tela manu, nostros tu dirigis arcus
<stat. ach. 1.633> Nutritosque mihi scandis, Patrocle, iugales:
<stat. ach. 1.634> Ast ego pampineis diffundere bracchia thyrsis
<stat. ach. 1.635_635> Et tenuare colus (pudet haec taedetque fateri)
<stat. ach. 1.636> Iam scio. quin etiam dilectae uirginis ignem
<stat. ach. 1.637> Aequaeuamque facem captus noctesque diesque
<stat. ach. 1.638> Dissimulas. quonam usque premes urentia pectus
<stat. ach. 1.639> Vulnera teque marem (pudet heu!) nec amore probaris?"
<stat. ach. 1.640_640> Sic ait; et densa noctis gauisus in umbra
<stat. ach. 1.641> Tempestiua suis torpere silentia furtis
<stat. ach. 1.642> Vi potitur uotis et toto pectore ueros
<stat. ach. 1.643> Admouet amplexus; uidit chorus omnis ab alto
<stat. ach. 1.644> Astrorum et tenerae rubuerunt cornua Lunae.
<stat. ach. 1.645_645> Illa quidem clamore nemus montemque repleuit:
<stat. ach. 1.646> Sed Bacchi comites, discussa nube soporis,
<stat. ach. 1.647> Signa choris indicta putant; fragor undique notus
<stat. ach. 1.648> Tollitur et thyrsos iterum uibrabat Achilles,
<stat. ach. 1.649> Ante tamen dubiam uerbis solatus amicis:
<stat. ach. 1.650_650>"Ille ego (quid trepidas?) genitum quem caerula mater
<stat. ach. 1.651> Paene Ioui siluis niuibusque immisit alendum
<stat. ach. 1.652> Thessalicis. nec ego hos cultus aut foeda subissem
<stat. ach. 1.653> Tegmina, ni primo te uisa in litore: cessi
<stat. ach. 1.654> Te propter, tibi pensa manu, tibi mollia gesto
<stat. ach. 1.655_655> Tympana. quid defles magno nurus addita ponto?
<stat. ach. 1.656> Quid gemis ingentes caelo paritura nepotes?
<stat. ach. 1.657> Sed pater-: ante igni ferroque excisa iacebit
<stat. ach. 1.658> Scyros et in tumidas ibunt haec uersa procellas
<stat. ach. 1.659> Moenia, quam saeuo mea tu conubia pendas
<stat. ach. 1.660_660> Funere: non adeo parebimus omnia matri."
<stat. ach. 1.661>[Vade sed ereptum celes taceasque pudorem.]
<stat. ach. 1.662> Obstipuit tantis regina exterrita monstris,
<stat. ach. 1.663> Quamquam olim suspecta fides, et comminus ipsum
<stat. ach. 1.664> Horruit et facies multum mutata fatentis.
<stat. ach. 1.665_665> Quid faciat? casusne suos ferat ipsa parenti
<stat. ach. 1.666> Seque simul iuuenemque premat, fortassis acerbas
<stat. ach. 1.667> Hausurum poenas? et adhuc in corde manebat
<stat. ach. 1.668> Ille diu deceptus amor: silet aegra premitque
<stat. ach. 1.669> Iam commune nefas; unam placet addere furtis
<stat. ach. 1.670_670> Altricem sociam, precibus quae uicta duorum
<stat. ach. 1.671> Adnuit. illa astu tacito raptumque pudorem
<stat. ach. 1.672> Surgentemque uterum atque aegros in pondere menses
<stat. ach. 1.673> Occuluit, plenis donec stata tempora metis
<stat. ach. 1.674> Attulit et partus index Lucina resoluit.
<stat. ach. 1.675_675> Iamque per Aegaeos ibat Laertia flexus
<stat. ach. 1.676> Puppis et innumerae mutabant Cyclades auras:
<stat. ach. 1.677> Iam Paros Olearosque latent; iam raditur alta
<stat. ach. 1.678> Lemnos et a tergo decrescit Bacchica Naxos,
<stat. ach. 1.679> Ante oculos crescente Samo; iam Delos opacat
<stat. ach. 1.680_680> Aequor, ubi e celsa libant carchesia puppi
<stat. ach. 1.681> Responsique fidem et uerum Calchanta precantur.
<stat. ach. 1.682> Audiit Arquitenens Zephyrumque e uertice Cynthi
<stat. ach. 1.683> Impulit et dubiis pleno dedit omina uelo.
<stat. ach. 1.684> It pelago secura ratis: quippe alta Tonantis
<stat. ach. 1.685_685> Iussa Thetin certas fatorum uertere leges
<stat. ach. 1.686> Arcebant aegram lacrimis ac multa timentem,
<stat. ach. 1.687> Quod non erueret pontum uentisque fretisque
<stat. ach. 1.688> Omnibus inuisum iam tunc sequeretur Vlixem.
<stat. ach. 1.689> Frangebat radios humili iam pronus Olympo
<stat. ach. 1.690_690> Phoebus et Oceani penetrabile litus anhelis
<stat. ach. 1.691> Promittebat equis, cum se scopulosa leuauit
<stat. ach. 1.692> Scyros; in hanc totos emisit puppe rudentes
<stat. ach. 1.693> Dux Laertiades sociisque resumere pontum
<stat. ach. 1.694> Imperat et remis Zephyros supplere cadentes.
<stat. ach. 1.695_695> Accedunt iuxta, et magis indubitata magisque.
<stat. ach. 1.696> Scyros erat placidique super Tritonia custos
<stat. ach. 1.697> Litoris. egressi numen uenerantur amicae
<stat. ach. 1.698> Aetolusque Ithacusque deae. tunc prouidus heros,
<stat. ach. 1.699> Hospita ne subito terrerent moenia coetu,
<stat. ach. 1.700_700> Puppe iubet remanere suos; ipse ardua fido
<stat. ach. 1.701> Cum Diomede petit. sed iam praeuenerat arcis
<stat. ach. 1.702> Litoreae seruator Abas ignotaque regi
<stat. ach. 1.703> Ediderat, sed Graia tamen, succedere terris
<stat. ach. 1.704> Carbasa. procedunt, gemini ceu foedere iuncto
<stat. ach. 1.705_705> Hiberna sub nocte lupi: licet et sua pulset
<stat. ach. 1.706> Natorumque fames, penitus rabiemque minasque
<stat. ach. 1.707> Dissimulant humilesque meant, ne nuntiet hostes
<stat. ach. 1.708> Cura canum et trepidos moneat uigilare magistros.
<stat. ach. 1.709> Sic segnes heroes eunt campumque patentem,
<stat. ach. 1.710_710> Qui medius portus celsamque interiacet urbem,
<stat. ach. 1.711> Alterno sermone terunt; prior occupat acer
<stat. ach. 1.712> Tydides: "qua nunc uerum ratione paramus
<stat. ach. 1.713> Scrutari? namque ambiguo sub pectore pridem
<stat. ach. 1.714> Verso, quid imbellis thyrsos mercatus et aera
<stat. ach. 1.715_715> Vrbibus in mediis Baccheaque terga mitrasque
<stat. ach. 1.716> Huc tuleris uarioque aspersas nebridas auro?
<stat. ach. 1.717> Hisne grauem Priamo Phrygibusque armabis Achillem?"
<stat. ach. 1.718> Illi surridens Ithacus paulum ore remisso:
<stat. ach. 1.719>"Haec tibi, uirginea modo si Lycomedis in aula est
<stat. ach. 1.720_720> Fraude latens, ultro confessum in proelia ducent
<stat. ach. 1.721> Peliden; tu cuncta citus de puppe memento
<stat. ach. 1.722> Ferre, ubi tempus erit, clipeumque his iungere donis,
<stat. ach. 1.723> Qui pulcher signis auroque asperrimus astat;
<stat. ach. 1.724> Nec sat erit: tecum lituo bonus adsit Agyrtes
<stat. ach. 1.725_725> Occultamque tubam tacitos adportet in usus."
<stat. ach. 1.726> Dixerat, atque ipso portarum in limine regem
<stat. ach. 1.727> Cernit et ostensa pacem praefatus oliua:
<stat. ach. 1.728>"Magna, reor, pridemque tuas peruenit ad aures
<stat. ach. 1.729> Fama trucis belli, regum placidissime, quod nunc
<stat. ach. 1.730_730> Europamque Asiamque quatit. si nomina forte
<stat. ach. 1.731> Huc perlata ducum, fidit quibus ultor Atrides,
<stat. ach. 1.732> Hic tibi, quem tanta meliorem stirpe creauit
<stat. ach. 1.733> Magnanimus Tydeus, Ithacis ego ductor Vlixes.
<stat. ach. 1.734> Causa uiae (metuam quid enim tibi cuncta fateri,
<stat. ach. 1.735_735> Cum Graius notaque fide celeberrimus?): imus
<stat. ach. 1.736> Explorare aditus inuisaque litora Troiae,
<stat. ach. 1.737> Quidue parent." medio sermone intercipit ille:
<stat. ach. 1.738>"Adnuerit Fortuna, precor, dextrique secundent
<stat. ach. 1.739> Ista dei! Nunc hospitio mea tecta piumque
<stat. ach. 1.740_740> Inlustrate larem." simul intra limina ducit.
<stat. ach. 1.741> Nec mora, iam mensas famularis turba torosque
<stat. ach. 1.742> Instruit. interea uisu perlustrat Vlixes
<stat. ach. 1.743> Scrutaturque domum, si qua uestigia magnae
<stat. ach. 1.744> Virginis aut dubia facies suspecta figura;
<stat. ach. 1.745_745> Porticibusque uagis errat totosque penates,
<stat. ach. 1.746> Ceu miretur, adit: uelut ille cubilia praedae
<stat. ach. 1.747> Indubitata tenens muto legit arua Molosso
<stat. ach. 1.748> Venator, uideat donec sub frondibus hostem
<stat. ach. 1.749> Porrectum somno positosque in caespite dentis.
<stat. ach. 1.750_750> Rumor in arcana iamdudum perstrepit aula,
<stat. ach. 1.751> Virginibus qua fida domus, uenisse Pelasgum
<stat. ach. 1.752> Ductores Graiamque ratem sociosque receptos.
<stat. ach. 1.753> Iure pauent aliae; sed uix noua gaudia celat
<stat. ach. 1.754> Pelides auidusque nouos heroas et arma
<stat. ach. 1.755_755> Vel talis uidisse cupit. iamque atria feruent
<stat. ach. 1.756> Regali strepitu et picto discumbitur auro,
<stat. ach. 1.757> Cum pater ire iubet natas comitesque pudicas
<stat. ach. 1.758> Natarum. subeunt, quales Maeotide ripa,
<stat. ach. 1.759> Cum Scythicas rapuere domos et capta Getarum
<stat. ach. 1.760_760> Moenia, suppositis epulantur Amazones armis.
<stat. ach. 1.761> Tum uero intentus uultus ac pectora Vlixes
<stat. ach. 1.762> Perlibrat uisu, sed nox inlataque fallunt
<stat. ach. 1.763> Lumina et extemplo latuit mensura iacentum.
<stat. ach. 1.764> At tamen erectumque genas oculisque uagantem
<stat. ach. 1.765_765> Nullaque uirginei seruantem signa pudoris
<stat. ach. 1.766> Defigit comitique obliquo lumine monstrat.
<stat. ach. 1.767> Quid nisi praecipitem blando complexa moneret
<stat. ach. 1.768> Deidamia sinu nudataque pectora semper
<stat. ach. 1.769> Exsertasque manus umerosque in ueste teneret
<stat. ach. 1.770_770> Et prodire toris et poscere uina uetaret
<stat. ach. 1.771> Saepius et fronti crinale reponeret aurum?
<stat. ach. 1.772> Argolicis ducibus iam tunc patuisset Achilles.
<stat. ach. 1.773> Vt placata fames epulis bis terque repostis,
<stat. ach. 1.774> Rex prior alloquitur paterisque hortatur Achiuos:
<stat. ach. 1.775_775>"Inuideo uestris, fateor, decora inclita gentis
<stat. ach. 1.776> Argolicae, coeptis: utinam et mihi fortior aetas,
<stat. ach. 1.777> Quaeque fuit, Dolopas cum Scyria litora adortos
<stat. ach. 1.778> Perdomui, fregique uadis, quae signa triumphi
<stat. ach. 1.779> Vidistis celsa murorum in fronte, carinas.
<stat. ach. 1.780_780> Saltem si suboles, aptum quam mittere bello-
<stat. ach. 1.781>[Possem, plena forent mihi gaudia; namque iuuarem.]
<stat. ach. 1.782> Nunc ipsi uiresque meas et cara uidetis
<stat. ach. 1.783> Pignora: quando nouos dabit haec mihi turba nepotis?"
<stat. ach. 1.784> Dixerat, et sollers arrepto tempore Vlixes:
<stat. ach. 1.785_785>"Haut spernenda cupis; quis enim non uisere gentes
<stat. ach. 1.786> Innumeras uariosque duces atque agmina regum
<stat. ach. 1.787> Ardeat? omne simul roburque decusque potentis
<stat. ach. 1.788> Europae meritos ultro iurauit in enses.
<stat. ach. 1.789> Rura urbesque uacant, montes spoliauimus altos,
<stat. ach. 1.790_790> Omne fretum longa uelorum obtexitur umbra;
<stat. ach. 1.791> Tradunt arma patres, rapit irreuocata iuuentus.
<stat. ach. 1.792> Non alias umquam tantae data copia famae
<stat. ach. 1.793> Fortibus aut campo maiore exercita uirtus."
<stat. ach. 1.794> Adspicit intentum uigilique haec aure trahentem,
<stat. ach. 1.795_795> Cum paueant aliae demissaque lumina flectant,
<stat. ach. 1.796> Atque iterat: "quisquis proauis et gente superba,
<stat. ach. 1.797> Quisquis equo iaculoque potens, qui praeualet arcu,
<stat. ach. 1.798> Omnis honos illic, illic ingentia certant
<stat. ach. 1.799> Nomina: uix timidae matres aut agmina cessant
<stat. ach. 1.800_800> Virginea; o multum sterilis damnatus in annos
<stat. ach. 1.801> Inuisusque deis, si quem haec noua gloria segnem
<stat. ach. 1.802> Praeterit." exisset stratis, ni prouida signo
<stat. ach. 1.803> Deidamia dato cunctas hortata sorores
<stat. ach. 1.804> Liquisset mensas ipsum complexa. sed haeret
<stat. ach. 1.805_805> Respiciens Ithacum coetuque nouissimus exit.
<stat. ach. 1.806> Ille quoque incepto paulum ex sermone remittit,
<stat. ach. 1.807> Pauca tamen iungens: "at tu tranquillus in alta
<stat. ach. 1.808> Pace mane carisque para conubia natis,
<stat. ach. 1.809> Quas tibi sidereis diuarum uultibus aequas
<stat. ach. 1.810_810> Fors dedit. ut me olim tacitum reuerentia tangit!
<stat. ach. 1.811> Is decor et formae species permixta uirili."
<stat. ach. 1.812> Occurrit genitor: "quid si aut Bacchea ferentes
<stat. ach. 1.813> Orgia, Palladias aut circum uideris aras?
<stat. ach. 1.814> Et dabimus, si forte nouus cunctabitur Auster."
<stat. ach. 1.815_815> Excipiunt cupidi et tacitis spes addita uotis.
<stat. ach. 1.816> Cetera depositis Lycomedis regia curis
<stat. ach. 1.817> Tranquilla sub pace silet, sed longa sagaci
<stat. ach. 1.818> Nox Ithaco, lucemque cupit somnumque grauatur.
<stat. ach. 1.819> Vixdum exorta dies et iam comitatus Agyrte
<stat. ach. 1.820_820> Tydides aderat praedictaque dona ferebat.
<stat. ach. 1.821> Nec minus egressae thalamo Scyreides ibant
<stat. ach. 1.822> Ostentare choros promissaque sacra uerendis
<stat. ach. 1.823> Hospitibus. nitet ante alias regina comesque
<stat. ach. 1.824> Pelides, qualis Siculae sub rupibus Aetnae
<stat. ach. 1.825_825> Naidas Hennaeas inter Diana feroxque
<stat. ach. 1.826> Pallas et Elysii lucebat sponsa tyranni.
<stat. ach. 1.827> Iamque mouent gressus thiasisque Ismenia buxus
<stat. ach. 1.828> Signa dedit, quater aera Rheae, quater enthea pulsant
<stat. ach. 1.829> Terga manu uariosque quater legere recursus.
<stat. ach. 1.830_830> Tunc thyrsos pariterque leuant pariterque reponunt
<stat. ach. 1.831> Multiplicantque gradum, modo quo Curetes in actu
<stat. ach. 1.832> Quoque pii Samothraces eunt, nunc obuia uersae
<stat. ach. 1.833> Pectine Amazonio, modo quo citat orbe Lacaenas
<stat. ach. 1.834> Delia plaudentesque suis intorquet Amyclis.
<stat. ach. 1.835_835> Tunc uero, tunc praecipue manifestus Achilles
<stat. ach. 1.836> Nec seruare uices nec bracchia iungere curat;
<stat. ach. 1.837> Tunc molles gressus, tunc aspernatur amictus
<stat. ach. 1.838> Plus solito rumpitque choros et plurima turbat.
<stat. ach. 1.839> Sic indignantem thyrsos acceptaque matris
<stat. ach. 1.840_840> Tympana iam tristes spectabant Penthea Thebae.
<stat. ach. 1.841> Soluuntur laudata cohors repetuntque paterna
<stat. ach. 1.842> Limina, ubi in mediae iamdudum sedibus aulae
<stat. ach. 1.843> Munera uirgineos uisus tractura locarat
<stat. ach. 1.844> Tydides, signum hospitii pretiumque laboris,
<stat. ach. 1.845_845> Hortaturque legant, nec rex placidissimus arcet.
<stat. ach. 1.846> Heu simplex nimiumque rudis, qui callida dona
<stat. ach. 1.847> Graiorumque dolos uariumque ignoret Vlixem!
<stat. ach. 1.848> Hic aliae, quas sexus iners naturaque ducit,
<stat. ach. 1.849> Aut teretes thyrsos aut respondentia temptant
<stat. ach. 1.850_850> Tympana, gemmatis aut nectunt tempora limbis:
<stat. ach. 1.851> Arma uident magnoque putant donata parenti.
<stat. ach. 1.852> At ferus Aeacides, radiantem ut comminus orbem,
<stat. ach. 1.853> Caelatum pugnas (saeuis et forte rubebat
<stat. ach. 1.854> Bellorum maculis) acclinem conspicit hastae,
<stat. ach. 1.855_855> Infremuit torsitque genas, et fronte relicta
<stat. ach. 1.856> Surrexere comae; nusquam mandata parentis,
<stat. ach. 1.857> Nusquam occultus amor, totoque in pectore Troia est.
<stat. ach. 1.858> Vt leo, materno cum raptus ab ubere mores
<stat. ach. 1.859> Accepit pectique iubas hominemque uereri
<stat. ach. 1.860_860> Edidicit nullasque rapi nisi iussus in iras,
<stat. ach. 1.861> Si semel aduerso radiauit lumine ferrum,
<stat. ach. 1.862> Eiurata fides domitorque inimicus, in illum
<stat. ach. 1.863> Prima fames, timidoque pudet seruisse magistro.
<stat. ach. 1.864> Vt uero accessit propius luxque aemula uultum
<stat. ach. 1.865_865> Reddidit et simili talem se uidit in auro,
<stat. ach. 1.866> Horruit erubuitque simul. tunc acer Vlixes
<stat. ach. 1.867> Admotus lateri summissa uoce: "quid haeres?
<stat. ach. 1.868> Scimus" ait: "tu semiferi Chironis alumnus,
<stat. ach. 1.869> Tu caeli pelagique nepos, te Dorica classis,
<stat. ach. 1.870_870> Te tua suspensis exspectat Graecia signis,
<stat. ach. 1.871> Ipsaque iam dubiis nutant tibi Pergama muris.
<stat. ach. 1.872> Heia, abrumpe moras! Sine perfida palleat Ide,
<stat. ach. 1.873> Et iuuet haec audire patrem, pudeatque dolosam
<stat. ach. 1.874> Sic pro te timuisse Thetin." iam pectus amictu
<stat. ach. 1.875_875> Laxabat, cum grande tuba (sic iussus) Agyrtes
<stat. ach. 1.876> Insonuit: fugiunt disiectis undique donis
<stat. ach. 1.877> Implorantque patrem commotaque proelia credunt.
<stat. ach. 1.878> Illius intactae cecidere a pectore uestes,
<stat. ach. 1.879> Iam clipeus breuiorque manu consumitur hasta
<stat. ach. 1.880_880>(Mira fides!), Ithacumque umeris excedere uisus
<stat. ach. 1.881> Aetolumque ducem: tantum subita arma calorque
<stat. ach. 1.882> Martius horrenda confundit luce penates.
<stat. ach. 1.883> Immanisque gradu, ceu protinus Hectora poscens,
<stat. ach. 1.884> Stat medius trepidante domo, Peleaque uirgo
<stat. ach. 1.885_885> Quaeritur. ast alia plangebat parte retectos
<stat. ach. 1.886> Deidamia dolos, cuius cum grandia primum
<stat. ach. 1.887> Lamenta et notas accepit pectore uoces,
<stat. ach. 1.888> Haesit et occulto uirtus infracta calore est.
<stat. ach. 1.889> Demittit clipeum regisque ad limina uersus
<stat. ach. 1.890_890> Attonitum factis inopinaque monstra pauentem,
<stat. ach. 1.891> Sicut erat, nudis Lycomedem adfatur in armis:
<stat. ach. 1.892>"Me tibi, care pater (dubium dimitte pauorem!),
<stat. ach. 1.893> Me dedit alma Thetis: te pridem tanta manebat
<stat. ach. 1.894> Gloria, quaesitum Danais tu mittis Achillem,
<stat. ach. 1.895_895> Gratior et magno, si fas dixisse, parente
<stat. ach. 1.896> Et dulci Chirone mihi. sed corda parumper
<stat. ach. 1.897> Huc aduerte libens atque has bonus accipe uoces:
<stat. ach. 1.898> Peleus te nato socerum et Thetis hospita iungunt,
<stat. ach. 1.899> Adlegantque suos utroque a sanguine diuos.
<stat. ach. 1.900_900> Vnam uirgineo natarum ex agmine poscunt:
<stat. ach. 1.901> Dasne? an gens humilis tibi degeneresque uidemur?
<stat. ach. 1.902> Non renuis? Iunge ergo manus et concipe foedus
<stat. ach. 1.903> Atque ignosce tuis. tacito iam cognita furto
<stat. ach. 1.904> Deidamia mihi; quid enim his obstare lacertis,
<stat. ach. 1.905_905> Qua potuit nostras possessa repellere uires?
<stat. ach. 1.906> Me luere ista iube; pono arma et reddo Pelasgis
<stat. ach. 1.907> Et maneo. quid triste fremis? quid lumina mutas?
<stat. ach. 1.908> Iam socer es" - natum ante pedes prostrauit et addit,
<stat. ach. 1.909>"Iamque auus: immitis quotiens iterabitur ensis!
<stat. ach. 1.910_910> Turba sumus." tunc et Danai per sacra fidemque
<stat. ach. 1.911> Hospitii blandusque precum compellit Vlixes.
<stat. ach. 1.912> Ille, etsi carae comperta iniuria natae
<stat. ach. 1.913> Et Thetidis mandata mouent prodique uidetur
<stat. ach. 1.914> Depositum tam grande deae, tamen obuius ire
<stat. ach. 1.915_915> Tot metuit fatis Argiuaque bella morari;
<stat. ach. 1.916>(Fac uelit, ipsam illic matrem spreuisset Achilles)
<stat. ach. 1.917> Nec tamen abnuerit genero se iungere tali:
<stat. ach. 1.918> Vincitur. arcanis effert pudibunda tenebris
<stat. ach. 1.919> Deidamia gradum, ueniae nec protinus amens
<stat. ach. 1.920_920> Credit et opposito genitorem placat Achille.
<stat. ach. 1.921> Mittitur Haemoniam, magnis qui Pelea factis
<stat. ach. 1.922> Impleat et classem comitesque in proelia poscat.
<stat. ach. 1.923> Nec non et geminas regnator Scyrius alnos
<stat. ach. 1.924> Deducit genero uiresque excusat Achiuis.
<stat. ach. 1.925_925> Tunc epulis consumpta dies, tandemque retectum
<stat. ach. 1.926> Foedus et intrepidos nox conscia iungit amantes.
<stat. ach. 1.927> Illius ante oculos noua bella et Xanthus et Ide
<stat. ach. 1.928> Argolicaeque rates atque ipsas cogitat undas
<stat. ach. 1.929> Auroramque timet; cara ceruice mariti
<stat. ach. 1.930_930> Fusa noui lacrimas iam soluit et occupat artus:
<stat. ach. 1.931>"Aspiciamne iterum meque hoc in pectore ponam,
<stat. ach. 1.932> Aeacide? rursusque tuos dignabere partus?
<stat. ach. 1.933> An tumidus Teucrosque lares et capta reportans
<stat. ach. 1.934> Pergama uirgineae noles meminisse latebrae?
<stat. ach. 1.935_935> Quid precer, heu, timeamue prius? quidue anxia mandem,
<stat. ach. 1.936> Cui uix flere uacat? modo te nox una deditque
<stat. ach. 1.937> Inuiditque mihi! Thalamis haec tempora nostris?
<stat. ach. 1.938> Hicne est liber hymen? o dulcia furta dolique,
<stat. ach. 1.939> O timor! abripitur miserae permissus Achilles.
<stat. ach. 1.940_940> I (neque enim tantos ausim reuocare paratus)
<stat. ach. 1.941> I cautus, nec uana Thetin timuisse memento,
<stat. ach. 1.942> I felix nosterque redi! nimis improba posco:
<stat. ach. 1.943> Iam te sperabunt lacrimis planctuque decorae
<stat. ach. 1.944> Troades optabuntque tuis dare colla catenis
<stat. ach. 1.945_945> Et patriam pensare toris aut ipsa placebit
<stat. ach. 1.946> Tyndaris, incesta nimium laudata rapina.
<stat. ach. 1.947> Ast egomet primae puerilis fabula culpae
<stat. ach. 1.948> Narrabor famulis aut dissimulata latebo.
<stat. ach. 1.949> Quin age, duc comitem; cur non ego Martia tecum
<stat. ach. 1.950_950> Signa feram? tu thyrsa manu Baccheaque mecum
<stat. ach. 1.951> Sacra, quod infelix non credet Troia, tulisti.
<stat. ach. 1.952> Attamen hunc, quem maesta mihi solacia linquis,
<stat. ach. 1.953> Hunc saltem sub corde tene et concede precanti
<stat. ach. 1.954> Hoc solum, pariat ne quid tibi barbara coniunx,
<stat. ach. 1.955_955> Ne qua det indignos Thetidi captiua nepotes."
<stat. ach. 1.956> Talia dicentem non ipse immotus Achilles
<stat. ach. 1.957> Solatur iuratque fidem iurataque fletu
<stat. ach. 1.958> Spondet et ingentis famulas captumque reuersus
<stat. ach. 1.959> Ilion et Phrygiae promittit munera gazae.
<stat. ach. 1.960_960> Irrita uentosae rapiebant uerba procellae.
<stat. ach. 2.1> Exuit implicitum tenebris umentibus orbem
<stat. ach. 2.2> Oceano prolata dies, genitorque coruscae
<stat. ach. 2.3> Lucis adhuc hebetem uicina nocte leuabat
<stat. ach. 2.4> Et nondum excusso rorantem lampada ponto.
<stat. ach. 2.5_5> Et iam punicea nudatum pectora palla
<stat. ach. 2.6> Insignemque ipsis, quae prima inuaserat, armis
<stat. ach. 2.7> Aeaciden (quippe aura uocat cognataque suadent
<stat. ach. 2.8> Aequora) prospectant cuncti iuuenemque ducemque
<stat. ach. 2.9> Nil ausi meminisse pauent; sic omnia uisu
<stat. ach. 2.10_10> Mutatus rediit, ceu numquam Scyria passus
<stat. ach. 2.11> Litora Peliacoque rates escendat ab antro.
<stat. ach. 2.12> Tunc ex more deis (ita namque monebat Vlixes)
<stat. ach. 2.13> Aequoribusque Austrisque litat fluctuque sub ipso
<stat. ach. 2.14> Caeruleum regem tauro ueneratur auumque
<stat. ach. 2.15_15> Nerea: uittata genetrix placata iuuenca.
<stat. ach. 2.16> Hic spumante salo iaciens tumida exta profatur:
<stat. ach. 2.17>"Paruimus, genetrix, quamquam haud toleranda iuberes,
<stat. ach. 2.18> Paruimus nimium: bella ad Troiana ratesque
<stat. ach. 2.19> Argolicas quaesitus eo." sic orsus et alno
<stat. ach. 2.20_20> Insiluit penitusque Noto stridente propinquis
<stat. ach. 2.21> Abripitur terris: et iam ardua ducere nubes
<stat. ach. 2.22> Incipit et longo Scyros discedere ponto.
<stat. ach. 2.23> Turre procul summa lacrimis comitata sororum
<stat. ach. 2.24> Commissumque tenens et habentem nomina Pyrrhum
<stat. ach. 2.25_25> Pendebat coniunx oculisque in carbasa fixis
<stat. ach. 2.26> Ibat et ipsa freto, et puppem iam sola uidebat.
<stat. ach. 2.27> Ille quoque obliquos dilecta ad moenia uultus
<stat. ach. 2.28> Declinat uiduamque domum gemitusque relictae
<stat. ach. 2.29> Cogitat: occultus sub corde renascitur ardor
<stat. ach. 2.30_30> Datque locum uirtus. sentit Laertius heros
<stat. ach. 2.31> Maerentem et placidis aggressus flectere dictis:
<stat. ach. 2.32>"Tene" inquit "magnae uastator debite Troiae,
<stat. ach. 2.33> Quem Danaae classes, quem diuum oracula poscunt,
<stat. ach. 2.34> Erectumque manet reserato in limine Bellum,
<stat. ach. 2.35_35> Callida femineo genetrix uiolauit amictu
<stat. ach. 2.36> Commisitque illis tam grandia furta latebris
<stat. ach. 2.37> Sperauitque fidem? nimis o suspensa nimisque
<stat. ach. 2.38> Mater! An haec tacita uirtus torperet in umbra,
<stat. ach. 2.39> Quae uix audito litui clangore refugit
<stat. ach. 2.40_40> Et Thetin et comites et quos suppresserat ignes?
<stat. ach. 2.41> Nec nostrum est, quod in arma uenis sequerisque precantes:
<stat. ach. 2.42> Venisses." dixit; quem talibus occupat heros
<stat. ach. 2.43> Aeacius: "longum resides exponere causas
<stat. ach. 2.44> Maternumque nefas; hoc excusabitur ense
<stat. ach. 2.45_45> Scyros et indecores, fatorum crimina, cultus.
<stat. ach. 2.46> Tu potius dum lene fretum Zephyroque fruuntur
<stat. ach. 2.47> Carbasa, quae Danais tanti primordia belli,
<stat. ach. 2.48> Ede: libet iustas hinc sumere protinus iras."
<stat. ach. 2.49> Hic Ithacus paulum repetito longius orsu:
<stat. ach. 2.50_50>"Fertur in Hectorea, si talia credimus, Ida
<stat. ach. 2.51> Electus formae certamina soluere pastor
<stat. ach. 2.52> Sollicitas tenuisse deas nec torua Mineruae
<stat. ach. 2.53> Ora nec aetherii sociam rectoris amico
<stat. ach. 2.54> Lumine, sed solam nimium uidisse Dionen.
<stat. ach. 2.55_55> Atque adeo lis illa tuis exorta sub antris
<stat. ach. 2.56> Concilio superum, dum Pelea dulce maritat
<stat. ach. 2.57> Pelion, et nostris iam tunc promitteris armis.
<stat. ach. 2.58> Ira quatit uictas; petit exitialia iudex
<stat. ach. 2.59> Praemia: raptori faciles monstrantur Amyclae.
<stat. ach. 2.60_60> Ille Phrygas lucos, matris penetralia caedit
<stat. ach. 2.61> Turrigerae ueritasque solo procumbere pinus
<stat. ach. 2.62> Praecipitat terrasque freto delatus Achaeas
<stat. ach. 2.63> Hospitis Atridae (pudet heu miseretque potentis
<stat. ach. 2.64> Europae!) spoliat thalamos, Helenaque superbus
<stat. ach. 2.65_65> Nauigat et captos ad Pergama deuehit Argos.
<stat. ach. 2.66> Inde dato passim uarias rumore per urbes,
<stat. ach. 2.67> Vndique inexciti sibi quisque et sponte coimus
<stat. ach. 2.68> Vltores: quis enim inlicitis genialia rumpi
<stat. ach. 2.69> Pacta dolis facilique trahi conubia raptu
<stat. ach. 2.70_70> Ceu pecus armentumue aut uilis messis aceruos
<stat. ach. 2.71> Perferat? haec etiam fortis iactura moueret.
<stat. ach. 2.72> Non tulit insidias diuum imperiosus Agenor
<stat. ach. 2.73> Mugitusque sacros et magno numine uectam
<stat. ach. 2.74> Quaesiit Europen aspernatusque Tonantem est
<stat. ach. 2.75_75> Vt generum; raptam Scythico de litore prolem
<stat. ach. 2.76> Non tulit Aeetes ferroque et classe secutus
<stat. ach. 2.77> Semideos reges et ituram in sidera puppim:
<stat. ach. 2.78> Nos Phryga semiuirum portus et litora circum
<stat. ach. 2.79> Argolica incesta uolitantem puppe feremus?
<stat. ach. 2.80_80> Vsque adeo nusquam arma et equi, fretaque inuia Grais?
<stat. ach. 2.81> Quid si nunc aliquis patriis rapturus ab oris
<stat. ach. 2.82> Deidamian eat uiduaque e sede reuellat
<stat. ach. 2.83> Attonitam et magni clamantem nomen Achillis?"
<stat. ach. 2.84> Illius ad capulum rediit manus ac simul ingens
<stat. ach. 2.85_85> Impulit ora rubor: tacuit contentus Vlixes.
<stat. ach. 2.86> Excipit Oenides: "quin, o dignissima caeli
<stat. ach. 2.87> Progenies, ritusque tuos elementaque primae
<stat. ach. 2.88> Indolis et, ualida mox accedente iuuenta
<stat. ach. 2.89> Quae solitus laudum tibi semina pandere Chiron,
<stat. ach. 2.90_90> Virtutisque aditus, quas membra augere per artes,
<stat. ach. 2.91> Quas animum, sociis multumque fauentibus edis?
<stat. ach. 2.92> Sit pretium longas penitus quaesisse per undas
<stat. ach. 2.93> Scyron et his primum me arma ostendisse lacertis."
<stat. ach. 2.94> Quem pigeat sua facta loqui? tamen ille modeste
<stat. ach. 2.95_95> Incohat, ambiguus paulum propiorque coacto:
<stat. ach. 2.96>"Dicor et in teneris et adhuc reptantibus annis,
<stat. ach. 2.97> Thessalus ut rigido senior me monte recepit,
<stat. ach. 2.98> Non ullos ex more cibos hausisse nec almis
<stat. ach. 2.99> Vberibus satiasse famem, sed spissa leonum
<stat. ach. 2.100_100> Viscera semianimisque lupae traxisse medullas.
<stat. ach. 2.101> Haec mihi prima Ceres, haec laeti munera Bacchi,
<stat. ach. 2.102> Sic dabat ille pater. mox ire per inuia secum
<stat. ach. 2.103> Lustra gradu maiore trahens uisisque docebat
<stat. ach. 2.104> Adridere feris nec fracta ruentibus undis
<stat. ach. 2.105_105> Saxa nec ad uastae trepidare silentia siluae.
<stat. ach. 2.106> Iam tunc arma manu, iam tunc ceruice pharetrae,
<stat. ach. 2.107> Et ferri properatus amor durataque multo
<stat. ach. 2.108> Sole geluque cutis; tenero nec fluxa cubili
<stat. ach. 2.109> Membra, sed ingenti saxum commune magistro.
<stat. ach. 2.110_110> Vix mihi bissenos annorum torserat orbes
<stat. ach. 2.111> Vita rudis, uolucris cum iam praeuertere ceruos
<stat. ach. 2.112> Et Lapithas cogebat equos praemissaque cursu
<stat. ach. 2.113> Tela sequi; saepe ipse gradu me praepete Chiron,
<stat. ach. 2.114> Dum uelox aetas, campis admissus agebat
<stat. ach. 2.115_115> Omnibus, exhaustumque uago per gramina passu
<stat. ach. 2.116> Laudabat gaudens atque in sua terga leuabat.
<stat. ach. 2.117> Saepe etiam primo fluuii torpore iubebat
<stat. ach. 2.118> Ire supra glaciemque leui non frangere planta.
<stat. ach. 2.119> Hoc puerile decus. quid nunc tibi proelia dicam
<stat. ach. 2.120_120> Siluarum et saeuo uacuos iam murmure saltus?
<stat. ach. 2.121> Numquam ille imbelles Ossaea per auia dammas
<stat. ach. 2.122> Sectari aut timidas passus me cuspide lyncas
<stat. ach. 2.123> Sternere, sed tristis turbare cubilibus ursos
<stat. ach. 2.124> Fulmineosque sues, et sicubi maxima tigris
<stat. ach. 2.125_125> Aut seducta iugis fetae spelunca leaenae.
<stat. ach. 2.126> Ipse sedens uasto facta exspectabat in antro,
<stat. ach. 2.127> Si sparsus nigro remearem sanguine; nec me
<stat. ach. 2.128> Ante nisi inspectis admisit ad oscula telis.
<stat. ach. 2.129> Iamque et ad ensiferos uicina pube tumultus
<stat. ach. 2.130_130> Aptabar, nec me ulla feri Mauortis imago
<stat. ach. 2.131> Praeteriit. didici, quo Paeones arma rotatu,
<stat. ach. 2.132> Quo Macetae sua gaesa citent, quo turbine contum
<stat. ach. 2.133> Sauromates falcemque Getes arcumque Gelonus
<stat. ach. 2.134> Tenderet et flexae Balearicus actor habenae
<stat. ach. 2.135_135> Quo suspensa trahens libraret uulnera tortu
<stat. ach. 2.136> Inclusumque suo distingueret aera gyro.
<stat. ach. 2.137> Vix memorem cunctos, etsi bene gessimus, actus.
<stat. ach. 2.138> Nunc docet ingentes saltu me iungere fossas,
<stat. ach. 2.139> Nunc caput aerii scandentem prendere montis
<stat. ach. 2.140_140> Quo fugitur per plana gradu, simulacraque pugnae
<stat. ach. 2.141> Excipere immissos scutato umbone molares
<stat. ach. 2.142> Ardentesque errare casas peditemque uolantes
<stat. ach. 2.143> Sistere quadriiugos. memini, rapidissimus ibat
<stat. ach. 2.144> Imbribus adsiduis pastus niuibusque solutis
<stat. ach. 2.145_145> Spercheos uiuasque trabes et saxa ferebat:
<stat. ach. 2.146> Cum me ille immissum, qua saeuior impetus undae
<stat. ach. 2.147> Stare iubet contra tumidosque repellere fluctus,
<stat. ach. 2.148> Quos uix ipse gradu totiens obstante tulisset.
<stat. ach. 2.149> Stabam equidem, sed me referebat concitus amnis
<stat. ach. 2.150_150> Et latae caligo fugae: ferus ille minari
<stat. ach. 2.151> Desuper incumbens uerbisque urgere pudorem.
<stat. ach. 2.152> Nec nisi iussus abi: sic me sublimis agebat
<stat. ach. 2.153> Gloria, nec duri tanto sub teste labores.
<stat. ach. 2.154> Nam procul Oebalios in nubila condere discos
<stat. ach. 2.155_155> Et liquidam nodare palen et spargere caestus,
<stat. ach. 2.156> Ludus erat requiesque mihi; nec maior in istis
<stat. ach. 2.157> Sudor, Apollineo quam fila sonantia plectro
<stat. ach. 2.158> Cum quaterem priscosque uirum mirarer honores.
<stat. ach. 2.159> Quin etiam sucos atque auxiliantia morbis
<stat. ach. 2.160_160> Gramina, quo nimius staret medicamine sanguis,
<stat. ach. 2.161> Quid faciat somnos, quid hiantia uulnera claudat,
<stat. ach. 2.162> Quae ferro cohibenda lues, quae cederet herbis,
<stat. ach. 2.163> Edocuit monitusque sacrae sub pectore fixit
<stat. ach. 2.164> Iustitiae, qua Peliacis dare iura uerenda
<stat. ach. 2.165_165> Gentibus atque suos solitus pacare biformes.
<stat. ach. 2.166> Hactenus annorum, comites, elementa meorum
<stat. ach. 2.167> Et memini et meminisse iuuat: scit cetera mater.
