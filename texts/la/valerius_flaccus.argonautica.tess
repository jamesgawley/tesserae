<val. fl. argon. 1.1> Prima deum magnis canimus freta peruia natis 
<val. fl. argon. 1.2> Fatidicamque ratem, Scythici quae Phasidis oras 
<val. fl. argon. 1.3> Ausa sequi mediosque inter iuga concita cursus 
<val. fl. argon. 1.4> Rumpere flammifero tandem consedit Olympo. 
<val. fl. argon. 1.5> Phoebe, mone, si Cumaeae mihi conscia uatis 
<val. fl. argon. 1.6> Stat casta cortina domo, si laurea digna 
<val. fl. argon. 1.7> Fronte uiret. tuque o pelagi cui maior aperti 
<val. fl. argon. 1.8> Fama, Caledonius postquam tua carbasa uexit 
<val. fl. argon. 1.9> Oceanus, Phrygios prius indignatus Iulos, 
<val. fl. argon. 1.10> Eripe me populis et habenti nubila terrae, 
<val. fl. argon. 1.11> Namque potes, ueterumque faue, uenerande, canenti 
<val. fl. argon. 1.12> Facta uirum: uersam proles tua pandit Idumen 
<val. fl. argon. 1.13> Sancte pater, Solymo nigrantem <et> puluere fratrem 
<val. fl. argon. 1.14> Spargentemque faces et in omni turre furentem. 
<val. fl. argon. 1.15> Ille tibi cultusque deum delubraque centum 
<val. fl. argon. 1.16> Instituet cum tu, genitor, lucebis ab omni 
<val. fl. argon. 1.17> Parte poli; neque enim Tyriae Cynosura carinae 
<val. fl. argon. 1.18> Certior aut Grais Helice seruanda magistris 
<val. fl. argon. 1.19> Tu <si> signa dabis, sed te duce Graecia mittet 
<val. fl. argon. 1.20> Et Sidon Nilusque rates. nunc nostra serenus 
<val. fl. argon. 1.21> Orsa iuues, haec ut Latias uox impleat urbes. 
<val. fl. argon. 1.22> Haemoniam primis Pelias frenabat ab annis, 
<val. fl. argon. 1.23> Iam grauis et longus populis metus; illius amnes 
<val. fl. argon. 1.24> Ionium quicumque petunt, ille Othryn et Haemum 
<val. fl. argon. 1.25> Atque imum felix uersabat uomere Olympum. 
<val. fl. argon. 1.26> Sed non ulla quies animo fratrisque pauenti 
<val. fl. argon. 1.27> Progeniem diuumque minas; hunc nam fore regi 
<val. fl. argon. 1.28> Exitio uatesque canunt pecudumque per aras 
<val. fl. argon. 1.29> Terrifici monitus iterant: super ipsius ingens 
<val. fl. argon. 1.30> Instat fama uiri uirtusque haud laeta tyranno. 
<val. fl. argon. 1.31> Ergo anteire metus iuuenemque exstinguere pergit 
<val. fl. argon. 1.32> Aesonium letique uias ac tempora uersat. 
<val. fl. argon. 1.33> Sed neque bella uidet Graias neque monstra per urbes 
<val. fl. argon. 1.34> Vlla: Cleonaeo iam tempora clausus hiatu 
<val. fl. argon. 1.35> Alcides, olim Lernae defensus ab angue 
<val. fl. argon. 1.36> Arcas, et ambobus iam cornua fracta iuuencis. 
<val. fl. argon. 1.37> Ira maris uastique placent discrimina ponti. 
<val. fl. argon. 1.38> Tum iuuenem tranquilla tuens nec fronte timendus 
<val. fl. argon. 1.39> Occupat et fictis dat uultum et pondera dictis. 
<val. fl. argon. 1.40>"Hanc mihi militiam, ueterum quae pulchrior actis, 
<val. fl. argon. 1.41> Adnue daque animum. nostri de sanguine Phrixus 
<val. fl. argon. 1.42> Cretheos ut patrias audis effugerit aras. 
<val. fl. argon. 1.43> Hunc ferus Aeetes, Scythiam Phasinque rigentem 
<val. fl. argon. 1.44> Qui colit (heu magni Solis pudor), hospita uina 
<val. fl. argon. 1.45><>
<val. fl. argon. 1.46> Nil nostri diuumque memor. non nuntia tantum 
<val. fl. argon. 1.47> Fama refert: ipsum iuuenem tam saeua gementem, 
<val. fl. argon. 1.48> Ipsum ego, cum serus fessos sopor alligat artus, 
<val. fl. argon. 1.49> Aspicio, lacera adsiduis namque illius umbra 
<val. fl. argon. 1.50> Questibus et magni numen maris excitat Helle. 
<val. fl. argon. 1.51> Si mihi quae quondam uires, tum pendere poenas 
<val. fl. argon. 1.52> Colchida iam et regis caput hic atque arma uideres. 
<val. fl. argon. 1.53> Olim annis ille ardor hebet, necdum mea proles 
<val. fl. argon. 1.54> Imperio et belli rebus matura marique. 
<val. fl. argon. 1.55> Tu, cui iam curaeque uigent animique uiriles, 
<val. fl. argon. 1.56> I, decus, et pecoris Nephelaei uellera Graio 
<val. fl. argon. 1.57> Redde tholo ac tantis temet dignare periclis." 
<val. fl. argon. 1.58> Talibus hortatus iuuenem propiorque iubenti 
<val. fl. argon. 1.59> Conticuit: cautes Scythico concurrere ponto 
<val. fl. argon. 1.60> Cyaneas tantoque silet possessa dracone 
<val. fl. argon. 1.61> Vellera, multifidas regis quem filia linguas 
<val. fl. argon. 1.62> Vibrantem ex adytis cantu dapibusque uocabat 
<val. fl. argon. 1.63> Et dabat externo liuentia mella ueneno. 
<val. fl. argon. 1.64> Mox taciti patuere doli, nec uellera curae 
<val. fl. argon. 1.65> Esse uiro, sed sese odiis immania cogi 
<val. fl. argon. 1.66> In freta; qua iussos sed tandem quaerere Colchos 
<val. fl. argon. 1.67> Arte queat? nunc aerii plantaria uellet 
<val. fl. argon. 1.68> Perseos aut currus et quos frenasse dracones 
<val. fl. argon. 1.69> Creditus ignaras Cereris qui uomere terras 
<val. fl. argon. 1.70> Imbuit et flaua quercum damnauit arista. 
<val. fl. argon. 1.71> Heu quid agat? populumne leuem ueterique tyranno 
<val. fl. argon. 1.72> Infensum atque olim miserantes Aesona patres 
<val. fl. argon. 1.73> Aduocet, an socia Iunone et Pallade fretus 
<val. fl. argon. 1.74> Armisona speret magis et freta iussa capessat, 
<val. fl. argon. 1.75> Siqua operis tanti domito consurgere ponto 
<val. fl. argon. 1.76> Fama queat? tu sola animos mentemque peruris, 
<val. fl. argon. 1.77> Gloria; te uiridem uidet immunemque senectae 
<val. fl. argon. 1.78> Phasidis in ripa stantem iuuenesque uocantem. 
<val. fl. argon. 1.79> Tandem animum incertum confusaque pectora firmat 
<val. fl. argon. 1.80> Religio, tendensque pias ad sidera palmas 
<val. fl. argon. 1.81>"Omnipotens regina," inquit "quam, turbidus atro 
<val. fl. argon. 1.82> Aethere caeruleum quateret cum Iuppiter imbrem, 
<val. fl. argon. 1.83> Ipse ego praecipiti tumidum per Enipea nimbo 
<val. fl. argon. 1.84> In campos et tuta tuli nec credere quiui 
<val. fl. argon. 1.85> Ante deam quam te tonitru nutuque reposci 
<val. fl. argon. 1.86> Coniugis et subita raptam formidine uidi, 
<val. fl. argon. 1.87> Da Scythiam Phasinque mihi; tuque, innuba Pallas, 
<val. fl. argon. 1.88> Eripe me. uestris egomet tunc uellera templis 
<val. fl. argon. 1.89> Illa dabo, dabit auratis et cornibus igni 
<val. fl. argon. 1.90> Colla pater niueique greges altaria cingent." 
<val. fl. argon. 1.91> Accepere deae celerique per aethera lapsu 
<val. fl. argon. 1.92> Diuersas petiere uias. in moenia pernix 
<val. fl. argon. 1.93> Thespiaca ad carum Tritonia deuolat Argum. 
<val. fl. argon. 1.94> Moliri hunc puppem iubet et demittere ferro 
<val. fl. argon. 1.95> Robora, Peliacas et iam comes exit in umbras. 
<val. fl. argon. 1.96> At Iuno Argolicas pariter Macetumque per urbes 
<val. fl. argon. 1.97> Spargit inexpertos temptare parentibus Austros 
<val. fl. argon. 1.98> Aesoniden: iam stare ratem remisque superbam 
<val. fl. argon. 1.99> Poscere quos reuehat rebusque in saecula tollat. 
<val. fl. argon. 1.100> Omnis adest quae iam bellis spectataque fama 
<val. fl. argon. 1.101> Turba ducum, primae seu quos in flore iuuentae 
<val. fl. argon. 1.102> Temptamenta tenent necdum data copia rerum. 
<val. fl. argon. 1.103> At quibus aruorum studiumque insontis aratri, 
<val. fl. argon. 1.104> Hos stimulant magnaque ratem per lustra uiasque 
<val. fl. argon. 1.105> Visi laude canunt manifesto in lumine Fauni 
<val. fl. argon. 1.106> Siluarumque deae atque elatis cornibus Amnes. 
<val. fl. argon. 1.107> Protinus Inachiis ultro Tirynthius Argis 
<val. fl. argon. 1.108> Aduolat, Arcadio cuius flammata ueneno 
<val. fl. argon. 1.109> Tela puer facilesque umeris gaudentibus arcus 
<val. fl. argon. 1.110> Gestat Hylas; uelit ille quidem, sed dextera nondum 
<val. fl. argon. 1.111> Par oneri clauaeque capax. quos talibus amens 
<val. fl. argon. 1.112> Insequitur solitosque nouat Saturnia questus: 
<val. fl. argon. 1.113>"O utinam Graiae rueret non omne iuuentae 
<val. fl. argon. 1.114> In noua fata decus, nostrique Eurystheos haec nunc 
<val. fl. argon. 1.115> Iussa forent. imbrem et tenebras saeuumque tridentem 
<val. fl. argon. 1.116> Iamiam ego et inuiti torsissem coniugis ignem. 
<val. fl. argon. 1.117> Nunc quoque nec socium nostrae columenue carinae 
<val. fl. argon. 1.118> Esse uelim, Herculeis nec me umquam fidere fas sit 
<val. fl. argon. 1.119> Auxiliis comiti et tantum debere superbo." 
<val. fl. argon. 1.120> Dixit et Haemonias oculos detorquet ad undas. 
<val. fl. argon. 1.121> Feruere cuncta uirum coetu, simul undique cernit 
<val. fl. argon. 1.122> Delatum nemus et docta resonare bipenni 
<val. fl. argon. 1.123> Litora; iam pinus gracili dissoluere lamna 
<val. fl. argon. 1.124> Thespiaden iungique latus lentoque sequaces 
<val. fl. argon. 1.125> Molliri uidet igne trabes remisque paratis 
<val. fl. argon. 1.126> Pallada uelifero quaerentem bracchia malo. 
<val. fl. argon. 1.127> Constitit ut, longo moles non peruia ponto, 
<val. fl. argon. 1.128> Puppis, et ut tenues subiere latentia cerae 
<val. fl. argon. 1.129> Lumina, picturae uarios super addit honores. 
<val. fl. argon. 1.130> Hic sperata ** (==CA-A+) Tyrrheni tergore piscis 
<val. fl. argon. 1.131> Peleos in thalamos uehitur Thetis; aequora delphin 
<val. fl. argon. 1.132> Corripit, <illa> sedet deiecta in lumina palla 
<val. fl. argon. 1.133> Nec Ioue maiorem nasci suspirat Achillem. 
<val. fl. argon. 1.134> Hanc Panope Dotoque soror laetataque fluctu 
<val. fl. argon. 1.135> Prosequitur nudis pariter Galatea lacertis 
<val. fl. argon. 1.136> Antra petens; Siculo reuocat de litore Cyclops. 
<val. fl. argon. 1.137> Contra ignis uiridique torus de fronde dapesque 
<val. fl. argon. 1.138> Vinaque et aequoreos inter cum coniuge diuos 
<val. fl. argon. 1.139> Aeacides, pulsatque chelyn post pocula Chiron. 
<val. fl. argon. 1.140> Parte alia Pholoe multoque insanus Iaccho 
<val. fl. argon. 1.141> Rhoecus et Atracia subitae de uirgine pugnae. 
<val. fl. argon. 1.142> Crateres mensaeque uolant araeque deorum 
<val. fl. argon. 1.143> Poculaque, insignis ueterum labor. optimus hasta 
<val. fl. argon. 1.144> Hic Peleus, hic ense furens agnoscitur Aeson; 
<val. fl. argon. 1.145> Fert grauis inuito uictorem Nestora tergo 
<val. fl. argon. 1.146> Monychus, ardenti peragit Clanis Actora quercu; 
<val. fl. argon. 1.147> Nigro Nessus equo fugit acclinisque tapetis 
<val. fl. argon. 1.148> In mediis uacuo condit caput Hippasus auro. 
<val. fl. argon. 1.149> Haec quamquam miranda minus stupet Aesone natus 
<val. fl. argon. 1.150> Et secum "heu miseros nostrum natosque patresque. 
<val. fl. argon. 1.151> Hacine nos animae faciles rate nubila contra 
<val. fl. argon. 1.152> Mittimur? in solum nunc saeuiet Aesona pontus? 
<val. fl. argon. 1.153> Non iuuenem in casus eademque pericula Acastum 
<val. fl. argon. 1.154> Abripiam? inuisae Pelias freta tuta carinae 
<val. fl. argon. 1.155> Optet et exoret nostris cum matribus undas." 
<val. fl. argon. 1.156> Talia iactanti laeuum Iouis armiger aethra 
<val. fl. argon. 1.157> Aduenit et ualidis fixam erigit unguibus agnam. 
<val. fl. argon. 1.158> At procul e stabulis trepidi clamore sequuntur 
<val. fl. argon. 1.159> Pastores fremitusque canum; citus occupat auras 
<val. fl. argon. 1.160> Raptor et Aegaei super effugit alta profundi. 
<val. fl. argon. 1.161> Accipit augurium Aesonides laetusque superbi 
<val. fl. argon. 1.162> Tecta petit Peliae. prior huic tum regia proles 
<val. fl. argon. 1.163> Aduolat amplexus fraternaque pectora iungens. 
<val. fl. argon. 1.164> Ductor ait "non degeneres, ut reris, Acaste, 
<val. fl. argon. 1.165> Venimus ad questus: socium te iungere coeptis 
<val. fl. argon. 1.166> Est animus; neque enim Telamon aut Canthus et Idas 
<val. fl. argon. 1.167> Tyndareusque puer mihi uellere dignior Helles. 
<val. fl. argon. 1.168> O quantum terrae, quantum cognoscere caeli 
<val. fl. argon. 1.169> Permissum est! pelagus quantos aperimus in usus! 
<val. fl. argon. 1.170> Nunc forsan graue reris opus, sed laeta recurret 
<val. fl. argon. 1.171> Cum ratis et caram cum iam mihi reddet Iolcon 
<val. fl. argon. 1.172> Quis pudor heu nostros tibi tunc audire labores, 
<val. fl. argon. 1.173> Quam referam uisas tua per suspiria gentes!" 
<val. fl. argon. 1.174> Nec passus rex plura uirum "sat multa parato 
<val. fl. argon. 1.175> In quaecumque uocas; nec nos" ait, "optime, segnes 
<val. fl. argon. 1.176> Credideris patriisue magis confidere regnis 
<val. fl. argon. 1.177> Quam tibi, si primos duce te uirtutis honores 
<val. fl. argon. 1.178> Carpere, fraternae si des accrescere famae. 
<val. fl. argon. 1.179> Quin ego, nequa metu nimio me cura parentis 
<val. fl. argon. 1.180> Impediat, fallam ignarum subitusque paratis 
<val. fl. argon. 1.181> Tunc adero, primas linquet cum puppis harenas." 
<val. fl. argon. 1.182> Dixerat. ille animos promissaque talia laetus 
<val. fl. argon. 1.183> Accipit et gressus auidos ad litora uertit. 
<val. fl. argon. 1.184> At ducis imperiis Minyae monituque frequentes 
<val. fl. argon. 1.185> Puppem umeris subeunt et tento poplite proni 
<val. fl. argon. 1.186> Decurrunt intrantque fretum; non clamor anhelis 
<val. fl. argon. 1.187> Nauticus aut blandus testudine defuit Orpheus. 
<val. fl. argon. 1.188> Tum laeti statuunt aras. tibi, rector aquarum, 
<val. fl. argon. 1.189> Summus honor, tibi caeruleis in litore uittis 
<val. fl. argon. 1.190> Et Zephyris Glaucoque bouem Thetidique iuuencam 
<val. fl. argon. 1.191> Deicit Ancaeus: non illo certior alter 
<val. fl. argon. 1.192> Pinguia letifera perfringere colla bipenni. 
<val. fl. argon. 1.193> Ipse ter aequoreo libans carchesia patri 
<val. fl. argon. 1.194> Sic ait Aesonides: "o qui spumantia nutu 
<val. fl. argon. 1.195> Regna quatis terrasque salo complecteris omnes, 
<val. fl. argon. 1.196> Da ueniam. scio me cunctis e gentibus unum 
<val. fl. argon. 1.197> Illicitas temptare uias hiememque mereri: 
<val. fl. argon. 1.198> Sed non sponte feror, nec nunc mihi iungere montes 
<val. fl. argon. 1.199> Mens tamen aut summo deposcere fulmen Olympo. 
<val. fl. argon. 1.200> Ne Peliae te uota trahant; ille aspera iussa 
<val. fl. argon. 1.201> Repperit et Colchos in me luctumque meorum. 
<val. fl. argon. 1.202>*illumetu* tantum non indignantibus undis 
<val. fl. argon. 1.203> Hoc caput accipias et pressam regibus alnum." 
<val. fl. argon. 1.204> Sic fatus pingui cumulat libamine flammam. 
<val. fl. argon. 1.205> Protulit ut crinem densis luctatus in extis 
<val. fl. argon. 1.206> Ignis et escendit salientia uiscera tauri, 
<val. fl. argon. 1.207> Ecce sacer totusque dei per litora Mopsus 
<val. fl. argon. 1.208> Immanis uisu uittamque comamque per auras 
<val. fl. argon. 1.209> Surgentem laurusque rotat. uox reddita tandem, 
<val. fl. argon. 1.210> Vox horrenda uiris; tum facta silentia uati. 
<val. fl. argon. 1.211>"Heu quaenam aspicio? nostris modo concitus ausis 
<val. fl. argon. 1.212> Aequoreos uocat ecce deos Neptunus et ingens 
<val. fl. argon. 1.213> Concilium. fremere et legem defendere cuncti 
<val. fl. argon. 1.214> Hortantur. sic amplexu, sic, pectora fratris, 
<val. fl. argon. 1.215> Iuno, tene, tuque o puppem ne desere, Pallas; 
<val. fl. argon. 1.216> Nunc patrui, nunc, flecte minas. cessere ratemque 
<val. fl. argon. 1.217> Accepere mari. per quot discrimina rerum 
<val. fl. argon. 1.218> Expedior! subita cur pulcher harundine crines 
<val. fl. argon. 1.219> Velat Hylas? unde urna umeris niueosque per artus 
<val. fl. argon. 1.220> Caeruleae uestes? unde haec tibi uulnera, Pollux? 
<val. fl. argon. 1.221> Quantus io tumidis taurorum e naribus ignis! 
<val. fl. argon. 1.222> Tollunt se galeae sulcisque ex omnibus hastae 
<val. fl. argon. 1.223> Et iam iamque umeri. quem circum uellera Martem 
<val. fl. argon. 1.224> Aspicio? quaenam aligeris secat anguibus auras 
<val. fl. argon. 1.225> Caede madens? quos ense ferit? miser, eripe paruos, 
<val. fl. argon. 1.226> Aesonide. cerno et thalamos ardere iugales." 
<val. fl. argon. 1.227> Iamdudum ** (==CA*A+) Minyas ambage ducemque 
<val. fl. argon. 1.228> Terrificat; sed enim contra Phoebeius Idmon 
<val. fl. argon. 1.229> Non pallore uiris, non ullo horrore comarum 
<val. fl. argon. 1.230> Terribilis, plenus fatis Phoeboque quieto, 
<val. fl. argon. 1.231> Cui genitor tribuit monitu praenoscere diuum 
<val. fl. argon. 1.232> Omina, seu flammas seu lubrica comminus exta 
<val. fl. argon. 1.233> Seu plenum certis interroget aera pinnis, 
<val. fl. argon. 1.234> Sic sociis Mopsoque canit: "quantum augur Apollo 
<val. fl. argon. 1.235> Flammaque prima docet, praeduri plena laboris 
<val. fl. argon. 1.236> Cerno equidem, patiens sed quae ratis omnia uincet. 
<val. fl. argon. 1.237> Ingentes durate animae dulcesque parentum 
<val. fl. argon. 1.238> Tendite ad amplexus." lacrimae cecidere canenti 
<val. fl. argon. 1.239> Quod sibi iam clausos inuenit in ignibus Argos. 
<val. fl. argon. 1.240> Vix ea fatus erat iungit cum talia ductor 
<val. fl. argon. 1.241> Aesonius: "superum quando consulta uidetis, 
<val. fl. argon. 1.242> O socii, tantisque datur spes maxima coeptis, 
<val. fl. argon. 1.243> Vos quoque nunc uires animosque afferte paternos. 
<val. fl. argon. 1.244> Non mihi Thessalici pietas culpanda tyranni 
<val. fl. argon. 1.245> Suspectiue doli: deus haec, deus, omine dextro 
<val. fl. argon. 1.246> Imperat; ipse suo uoluit(==VOLUIT) commercia mundo 
<val. fl. argon. 1.247> Iuppiter et tantos hominum miscere labores. 
<val. fl. argon. 1.248> Ite, uiri, mecum dubiisque euincite rebus 
<val. fl. argon. 1.249> Quae meminisse iuuet nostrisque nepotibus instent. 
<val. fl. argon. 1.250> Hanc uero, socii, uenientem <in> litore laeti 
<val. fl. argon. 1.251> Dulcibus alloquiis ludoque educite noctem." 
<val. fl. argon. 1.252> Paretur. molli iuuenes funduntur in alga, 
<val. fl. argon. 1.253> Conspicuusque toris Tirynthius. exta ministri 
<val. fl. argon. 1.254> Rapta simul ueribus Cereremque dedere canistris. 
<val. fl. argon. 1.255> Iamque aderat summo decurrens uertice Chiron 
<val. fl. argon. 1.256> Clamantemque patri procul ostendebat Achillem. 
<val. fl. argon. 1.257> Vt puer ad notas erectum Pelea uoces 
<val. fl. argon. 1.258> Vidit et ingenti tendentem bracchia passu, 
<val. fl. argon. 1.259> Adsiluit caraque diu ceruice pependit. 
<val. fl. argon. 1.260> Illum nec ualido spumantia pocula Baccho 
<val. fl. argon. 1.261> Sollicitant ueteri nec conspicienda metallo 
<val. fl. argon. 1.262> Signa tenent: stupet in ducibus magnumque sonantes 
<val. fl. argon. 1.263> Haurit et Herculeo fert comminus ora leoni. 
<val. fl. argon. 1.264> Laetus at impliciti Peleus rapit oscula nati 
<val. fl. argon. 1.265> Suspiciensque polum "placido si currere fluctu 
<val. fl. argon. 1.266> Pelea uultis" ait "uentosque optare ferentes, 
<val. fl. argon. 1.267> Hoc, superi, seruate caput. tu cetera, Chilon, 
<val. fl. argon. 1.268> Da mihi. te paruus lituos et bella loquentem 
<val. fl. argon. 1.269> Miretur; sub te puerilia tela magistro 
<val. fl. argon. 1.270> Venator ferat et nostram festinet ad hastam." 
<val. fl. argon. 1.271> Omnibus inde uiae calor additus; ire per altum 
<val. fl. argon. 1.272> Magna mente uolunt. Phrixi promittitur absens 
<val. fl. argon. 1.273> Vellus et auratis Argo reditura corymbis. 
<val. fl. argon. 1.274> Sol ruit et totum Minyis laetantibus undae 
<val. fl. argon. 1.275> Deduxere diem. sparguntur litore curuo 
<val. fl. argon. 1.276> Lumina nondum ullis terras monstrantia nautis. 
<val. fl. argon. 1.277> Thracius hic noctem dulci testudine uates 
<val. fl. argon. 1.278> Extrahit, ut steterit redimitus tempora uittis 
<val. fl. argon. 1.279> Phrixus et iniustas contectus nubibus aras 
<val. fl. argon. 1.280> Fugerit Inoo linquens Athamanta Learcho; 
<val. fl. argon. 1.281> Aureus ut iuuenem miserantibus intulit undis 
<val. fl. argon. 1.282> Vector et astrictis ut sedit cornibus Helle. 
<val. fl. argon. 1.283> Septem Aurora uias totidemque peregerat umbras 
<val. fl. argon. 1.284> Luna polo, dirimique procul non aequore uisa 
<val. fl. argon. 1.285> Coeperat a gemina discedere Sestos Abydo. 
<val. fl. argon. 1.286> Hic soror Aeoliden aeuum mansura per omne 
<val. fl. argon. 1.287> Deserit, heu saeuae nequiquam erepta nouercae. 
<val. fl. argon. 1.288> Illa quidem fessis longe petit umida palmis 
<val. fl. argon. 1.289> Vellera, sed bibulas urgenti pondere uestes 
<val. fl. argon. 1.290> Vnda trahit leuique manus labuntur ab auro. 
<val. fl. argon. 1.291> Quis tibi, Phrixe, dolor, rapido cum concitus aestu 
<val. fl. argon. 1.292> Respiceres miserae clamantia uirginis ora 
<val. fl. argon. 1.293> Extremasque manus sparsosque per aequora crines! 
<val. fl. argon. 1.294> Iamque mero ludoque modus positique quietis 
<val. fl. argon. 1.295> Conticuere toris; solus quibus ordine fusis 
<val. fl. argon. 1.296> Impatiens somni ductor manet. hunc grauis Aeson 
<val. fl. argon. 1.297> Et pariter uigil Alcimede spectantque tenentque 
<val. fl. argon. 1.298> Pleni oculos. illis placidi sermonis Iason 
<val. fl. argon. 1.299> Suggerit affatus turbataque pectora mulcet. 
<val. fl. argon. 1.300> Mox ubi uicta graui ceciderunt lumina somno 
<val. fl. argon. 1.301> Visa coronatae fulgens tutela carinae 
<val. fl. argon. 1.302> Vocibus his instare duci: "Dodonida quercum 
<val. fl. argon. 1.303> Ingredior, nec fatidicis auellere siluis 
<val. fl. argon. 1.304> Me nisi promisso potuit Saturnia caelo. 
<val. fl. argon. 1.305> Tempus adest; age rumpe moras, dumque aequore toto 
<val. fl. argon. 1.306> Currimus incertus si nubila duxerit aether, 
<val. fl. argon. 1.307> Iam nunc mitte metus fidens superisque mihique." 
<val. fl. argon. 1.308> Chaoniique uides famulam Iouis. aequora tecum 
<val. fl. argon. 1.309> Dixerat. ille pauens, laeto quamquam omine diuum, 
<val. fl. argon. 1.310> Prosiluit stratis. Minyas simul obtulit omnes 
<val. fl. argon. 1.311> Alma nouo crispans pelagus Tithonia Phoebo. 
<val. fl. argon. 1.312> Discurrunt transtris; hi celso cornua malo 
<val. fl. argon. 1.313> Expediunt, alii tonsas in marmore summo 
<val. fl. argon. 1.314> Praetemptant, prora funem legit Argus ab alta. 
<val. fl. argon. 1.315> Increscunt matrum gemitus et fortia languent 
<val. fl. argon. 1.316> Corda patrum; longis flentes amplexibus haerent. 
<val. fl. argon. 1.317> Vox tamen Alcimedes planctus supereminet omnes. 
<val. fl. argon. 1.318> Femineis tantum illa furens ululatibus obstat 
<val. fl. argon. 1.319> Obruat Idaeam quantum tuba Martia buxum 
<val. fl. argon. 1.320> Fatur et haec: "nate indignos aditure labores, 
<val. fl. argon. 1.321> Diuidimur; nec ad hos animum componere casus 
<val. fl. argon. 1.322> Ante datum, sed bella tibi terrasque timebam. 
<val. fl. argon. 1.323> Vota aliis facienda deis. si fata reducunt 
<val. fl. argon. 1.324> Te mihi, si trepidis placabile matribus aequor, 
<val. fl. argon. 1.325> Possum equidem lucemque pati longumque timorem. 
<val. fl. argon. 1.326> Sin aliud fortuna parat, miserere parentum, 
<val. fl. argon. 1.327> Mors bona, dum metus est nec adhuc dolor. ei mihi, Colchos 
<val. fl. argon. 1.328> Vnde ego et auecti timuissem uellera Phrixi? 
<val. fl. argon. 1.329> Quos iam mente dies, quam saeua insomnia curis 
<val. fl. argon. 1.330> Prospicio! quotiens raucos ad litoris ictus 
<val. fl. argon. 1.331> Deficiam Scythicum metuens pontumque polumque 
<val. fl. argon. 1.332> Nec de te credam nostris ingrata serenis! 
<val. fl. argon. 1.333> Da, precor, amplexus haesuraque uerba relinque 
<val. fl. argon. 1.334> Auribus et dulci iam nunc preme lumina dextra." 
<val. fl. argon. 1.335> Talibus Alcimede maeret; sed fortior Aeson 
<val. fl. argon. 1.336> Attollens dictis animos "o si mihi sanguis 
<val. fl. argon. 1.337> Quantus erat cum signiferum cratera minantem 
<val. fl. argon. 1.338> Non leuiore Pholum manus haec compescuit auro! 
<val. fl. argon. 1.339> Primus in aeratis posuissem puppibus arma 
<val. fl. argon. 1.340> Concussoque ratem gauderem tollere remo. 
<val. fl. argon. 1.341> Sed patriae ualuere preces auditaque magnis 
<val. fl. argon. 1.342> Vota deis: uideo nostro tot in aequore reges 
<val. fl. argon. 1.343> Teque ducem. tales, tales ego ducere suetus 
<val. fl. argon. 1.344> Atque sequi. nunc ille dies (det Iuppiter oro), 
<val. fl. argon. 1.345> Ille super quo te Scythici regisque marisque 
<val. fl. argon. 1.346> Victorem atque umeros ardentem uellere rapto 
<val. fl. argon. 1.347> Accipiam cedantque tuae mea facta iuuentae." 
<val. fl. argon. 1.348> Sic ait. ille suo collapsam pectore matrem 
<val. fl. argon. 1.349> Sustinuit magnaque senem ceruice recepit. 
<val. fl. argon. 1.350> Et iam finis erat. Zephyrumque ratemque morantes 
<val. fl. argon. 1.351> Soluerat amplexus tristi tuba tertia signo. 
<val. fl. argon. 1.352> Dant remo sua quisque uiri, dant nomina transtris. 
<val. fl. argon. 1.353> Hinc laeuum Telamon pelagus tenet, altior inde 
<val. fl. argon. 1.354> Occupat Alcides aliud mare, cetera pubes 
<val. fl. argon. 1.355> Diuiditur. celer Asterion, quem matre cadentem 
<val. fl. argon. 1.356> Peresius gemino fouit pater amne Cometes, 
<val. fl. argon. 1.357> Segnior Apidani uires ubi sentit Enipeus, 
<val. fl. argon. 1.358> Nititur hinc Talaus fratrisque Leodocus urget 
<val. fl. argon. 1.359> Remo terga sui, quos nobile contulit Argos. 
<val. fl. argon. 1.360> Hinc quoque missus adest quamuis arcentibus Idmon 
<val. fl. argon. 1.361> Alitibus; sed turpe uiro timuisse futura. 
<val. fl. argon. 1.362> Hic et Naubolides tortas consurgit in undas 
<val. fl. argon. 1.363> Iphitus, hic patrium frangit Neptunius aequor 
<val. fl. argon. 1.364> Qui tenet undisonam Psamathen semperque patentem 
<val. fl. argon. 1.365> Taenaron Euphemus, mollique a litore Pellae 
<val. fl. argon. 1.366> Deucalion certus iaculis et comminus ense 
<val. fl. argon. 1.367> Nobilis Amphion, pariter quos edidit Hypso 
<val. fl. argon. 1.368> Nec potuit similes uoluitue(==VOLUITVE) ediscere uultus. 
<val. fl. argon. 1.369> Tum ualida Clymenus percusso pectore tonsa 
<val. fl. argon. 1.370> Frater et Iphiclus puppem trahit, et face saeua 
<val. fl. argon. 1.371> In tua mox Danaos acturus saxa, Caphereu, 
<val. fl. argon. 1.372> Nauplius, et tortum non a Ioue fulmen Oileus 
<val. fl. argon. 1.373> Qui gemet Euboicas nato stridente per undas, 
<val. fl. argon. 1.374> Quique Erymanthei sudantem pondere monstri 
<val. fl. argon. 1.375> Amphitryoniaden Tegeaeo limine Cepheus 
<val. fl. argon. 1.376> Iuuit, et Amphidamas (at frater plenior actis 
<val. fl. argon. 1.377> Maluit Ancaeo uellus contingere Phrixi), 
<val. fl. argon. 1.378> Tectus et Eurytion seruato colla capillo 
<val. fl. argon. 1.379> Quem pater Aonias reducem tondebit ad aras. 
<val. fl. argon. 1.380> Te quoque Thessalicae, Nestor, rapit in freta puppis 
<val. fl. argon. 1.381> Fama, Mycenaeis olim qui candida uelis 
<val. fl. argon. 1.382> Aequora nec nantes mirabere mille magistros. 
<val. fl. argon. 1.383> Hic uates Phoebique fides non uana parentis 
<val. fl. argon. 1.384> Mopsus, puniceo cui circumfusa cothurno 
<val. fl. argon. 1.385> Palla imos ferit alba pedes uittataque fronte 
<val. fl. argon. 1.386> Cassis et in summo laurus Peneia cono. 
<val. fl. argon. 1.387> Quin etiam Herculeo consurgit ab ordine Tydeus 
<val. fl. argon. 1.388> Nelidesque Periclymenus, quem parua Methone 
<val. fl. argon. 1.389>*feleuis* Elis equis et fluctibus obuius Aulon 
<val. fl. argon. 1.390> Caestibus aduersos uiderunt frangere uultus. 
<val. fl. argon. 1.391> Tu quoque Phrixeos remo, Poeantie, Colchos 
<val. fl. argon. 1.392> Bis Lemnon uisure petis, nunc cuspide patris 
<val. fl. argon. 1.393> Inclitus, Herculeas olim torture sagittas. 
<val. fl. argon. 1.394> Proximus hinc Butes Actaeis diues ab oris; 
<val. fl. argon. 1.395> Innumeras nam claudit apes longaque superbus 
<val. fl. argon. 1.396> Fuscat nube diem dum plenas nectare cellas 
<val. fl. argon. 1.397> Pandit et in dulcem reges dimittit Hymetton. 
<val. fl. argon. 1.398> Insequeris casusque tuos expressa, Phalere, 
<val. fl. argon. 1.399> Arma geris; *uacua* nam lapsus ab arbore paruum 
<val. fl. argon. 1.400> Te quater ardenti tergo circumuenit anguis, 
<val. fl. argon. 1.401> Stat procul intendens dubium pater anxius arcum. 
<val. fl. argon. 1.402> Tum caelata metus alios gerit arma Eribotes. 
<val. fl. argon. 1.403> Nec Peleus fretus soceris et coniuge diua 
<val. fl. argon. 1.404> Defuit, ac prora splendet tua cuspis ab alta, 
<val. fl. argon. 1.405> Aeacide; tantum haec aliis excelsior hastis 
<val. fl. argon. 1.406> Quantum Peliacas in uertice uicerat ornos. 
<val. fl. argon. 1.407> Linquit et Actorides natum Chironis in antro 
<val. fl. argon. 1.408> Vt socius caro pariter meditetur Achilli 
<val. fl. argon. 1.409> Fila lyrae pariterque leues puer incitet hastas 
<val. fl. argon. 1.410> Discat eques placidi conscendere terga magistri 
<val. fl. argon. 1.411> Et quem fama genus non est decepta Lyaei 
<val. fl. argon. 1.412> Phlias immissus patrios de uertice crines. 
<val. fl. argon. 1.413> Nec timet Ancaeum genetrix committere ponto 
<val. fl. argon. 1.414> Plena tulit quem rege maris. securus in aequor 
<val. fl. argon. 1.415> Haud minus Erginus, proles Neptunia, fertur 
<val. fl. argon. 1.416> Qui maris insidias, clarae qui sidera noctis 
<val. fl. argon. 1.417> Norit et e clausis quem destinet Aeolus antris 
<val. fl. argon. 1.418> Non metuat cui regna ratis, cui tradere caelum 
<val. fl. argon. 1.419> Adsidua Tiphys uultum lassatus ab Arcto. 
<val. fl. argon. 1.420> Taurea uulnifico portat celer aspera plumbo 
<val. fl. argon. 1.421> Terga Lacon saltem in uacuos ut bracchia uentos 
<val. fl. argon. 1.422> Spargat et Oebalium Pagaseia puppis alumnum 
<val. fl. argon. 1.423> Spectet securo celebrantem litora ludo; 
<val. fl. argon. 1.424> Oraque Thessalico melior contundere freno 
<val. fl. argon. 1.425> Vectorem pauidae Castor dum quaereret Helles 
<val. fl. argon. 1.426> Passus Amyclaea pinguescere Cyllaron herba. 
<val. fl. argon. 1.427> Illis Taenario pariter tremit ignea fuco 
<val. fl. argon. 1.428> Purpura, quod gemina mater spectabile tela 
<val. fl. argon. 1.429> Duxit opus; bis Taygeton siluasque comantes 
<val. fl. argon. 1.430> Struxerat, Eurotan molli bis fuderat auro; 
<val. fl. argon. 1.431> Quemque suus sonipes niueo de stamine portat 
<val. fl. argon. 1.432> Et uolat amborum patrius de pectore cycnus. 
<val. fl. argon. 1.433> At tibi collectas soluit iam fibula uestes 
<val. fl. argon. 1.434> Ostenditque umeros fortes spatiumque superbi 
<val. fl. argon. 1.435> Pectoris Herculeis aequum, Meleagre, lacertis. 
<val. fl. argon. 1.436> Hic numerosa phalanx, proles Cyllenia: certus 
<val. fl. argon. 1.437> Aethalides subitas neruo redeunte sagittas 
<val. fl. argon. 1.438> Cogere; tu medios gladio bonus ire per hostes, 
<val. fl. argon. 1.439> Euryte; nec patrio Minyis ignobilis usu 
<val. fl. argon. 1.440> Nuntia uerba ducis populis qui reddit Echion. 
<val. fl. argon. 1.441> Sed non, Iphi, tuis Argo reditura lacertis 
<val. fl. argon. 1.442> Heu cinerem Scythica te maesta relinquet harena 
<val. fl. argon. 1.443> Cessantemque tuum lugebit in ordine remum. 
<val. fl. argon. 1.444> Te quoque dant campi tanto pastore Pheraei 
<val. fl. argon. 1.445> Felices, Admete; tuis nam pendit in aruis 
<val. fl. argon. 1.446> Delius ingrato Steropen quod fuderat arcu. 
<val. fl. argon. 1.447> A quotiens famulo notis soror obuia siluis 
<val. fl. argon. 1.448> Fleuit ubi Ossaeae captaret frigora quercus 
<val. fl. argon. 1.449> Perderet et pingui miseros Boebeide crines! 
<val. fl. argon. 1.450> Insurgit transtris et remo Nerea uersat 
<val. fl. argon. 1.451> Canthus, in Aeaeo uoluet quem barbara cuspis 
<val. fl. argon. 1.452> Puluere; at interea clari decus adiacet orbis 
<val. fl. argon. 1.453> Quem genitor gestabat Abas (secat aurea fluctu 
<val. fl. argon. 1.454> Tegmina Chalcidicas fugiens Euripus harenas 
<val. fl. argon. 1.455> Celsaque semiferum contorquens frena luporum 
<val. fl. argon. 1.456> Surgis ab ostrifero medius, Neptune, Gerasto). 
<val. fl. argon. 1.457> At tibi Palladia pinu, Polypheme, reuecto 
<val. fl. argon. 1.458> Ante urbem ardentes restat deprendere patris 
<val. fl. argon. 1.459> Reliquias, multum famulis pia iusta moratis 
<val. fl. argon. 1.460> Si uenias. breuiore petit iam caerula remo 
<val. fl. argon. 1.461> Occupat et longe sua transtra nouissimus Idas. 
<val. fl. argon. 1.462> At frater magnos Lynceus seruatus in usus, 
<val. fl. argon. 1.463> Quem tulit Arene, possit qui rumpere terras 
<val. fl. argon. 1.464> Et Styga transmisso tacitam deprendere uisu. 
<val. fl. argon. 1.465> Fluctibus e mediis terras dabit ille magistro 
<val. fl. argon. 1.466> Et dabit astra rati, cumque aethera Iuppiter umbra 
<val. fl. argon. 1.467> Perdiderit solus transibit nubila Lynceus. 
<val. fl. argon. 1.468> Quin et Cecropiae proles uacat Orithyiae 
<val. fl. argon. 1.469> Temperet ut tremulos Zetes fraterque ceruchos. 
<val. fl. argon. 1.470> Nec uero Odrysius transtris impenditur Orpheus 
<val. fl. argon. 1.471> Aut pontum remo subigit, sed carmine tonsas 
<val. fl. argon. 1.472> Ire docet summo passim ne gurgite pugnent. 
<val. fl. argon. 1.473> Donat et Iphiclo pelagus iuuenumque labores 
<val. fl. argon. 1.474> Aesonides, fessum Phylace quem miserat aeuo 
<val. fl. argon. 1.475> Non iam operum in partem, monitus sed tradat ut acres 
<val. fl. argon. 1.476> Magnorumque uiros qui laudibus urat auorum. 
<val. fl. argon. 1.477> Arge, tuae tibi cura ratis, te moenia doctum 
<val. fl. argon. 1.478> Thespia Palladio dant munere; sors tibi nequa 
<val. fl. argon. 1.479> Parte trahat tacitum puppis mare fissaque fluctu 
<val. fl. argon. 1.480> Vel pice uel molli conducere uulnera cera. 
<val. fl. argon. 1.481> Peruigil Arcadio Tiphys pendebat ab astro 
<val. fl. argon. 1.482> Hagniades, felix stellis qui segnibus usum 
<val. fl. argon. 1.483> Et dedit aequoreos caelo duce tendere cursus. 
<val. fl. argon. 1.484> Ecce per obliqui rapidum compendia montis 
<val. fl. argon. 1.485> Ductor ouans laetusque dolis agnoscit Acastum 
<val. fl. argon. 1.486> Horrentem iaculis et parmae luce coruscum. 
<val. fl. argon. 1.487> Ille ubi se mediae per scuta uirosque carinae 
<val. fl. argon. 1.488> Intulit, ardenti Aesonides retinacula ferro 
<val. fl. argon. 1.489> Abscidit: haud aliter saltus uastataque pernix 
<val. fl. argon. 1.490> Venator quam lustra fugit dominoque timentem 
<val. fl. argon. 1.491> Vrget equum, teneras compressus pectore tigres 
<val. fl. argon. 1.492> Quas astu rapuit pauido, dum saeua relictis 
<val. fl. argon. 1.493> Mater in auerso catulis uenatur Amano. 
<val. fl. argon. 1.494> It pariter propulsa ratis; stant litore matres 
<val. fl. argon. 1.495> Claraque uela oculis percussaque sole sequuntur 
<val. fl. argon. 1.496> Scuta uirum, donec iam celsior arbore pontus 
<val. fl. argon. 1.497> Immensusque ratem spectantibus abstulit aer. 
<val. fl. argon. 1.498> Siderea tunc arce pater pulcherrima Graium 
<val. fl. argon. 1.499> Coepta tuens tantamque operis consurgere molem 
<val. fl. argon. 1.500> Laetatur; patrii neque enim probat otia regni. 
<val. fl. argon. 1.501> Vna omnes gaudent superi uenturaque mundo 
<val. fl. argon. 1.502> Tempora quaeque uias cernunt sibi crescere Parcae. 
<val. fl. argon. 1.503> Sed non et Scythici genitor discrimine nati 
<val. fl. argon. 1.504> Intrepidus tales fundit Sol pectore uoces: 
<val. fl. argon. 1.505>"Summe sator, cui nostra dies uoluentibus annis 
<val. fl. argon. 1.506> Tot peragit reficitque uices, tuane ista uoluntas 
<val. fl. argon. 1.507> Graiaque nunc undis duce te nutuque secundo 
<val. fl. argon. 1.508> It ratis? an meritos fas est mihi rumpere questus? 
<val. fl. argon. 1.509> Hoc metuens et nequa foret manus inuida nato 
<val. fl. argon. 1.510> Non mediae telluris opes, non improba legi 
<val. fl. argon. 1.511> Diuitis arua plagae (teneant uberrima Teucer 
<val. fl. argon. 1.512> Et Libys et uestri Pelopis domus): horrida saeuo 
<val. fl. argon. 1.513> Quae premis arua gelu strictosque insedimus amnes. 
<val. fl. argon. 1.514> Cederet his etiam et sese sine honore referret 
<val. fl. argon. 1.515> Vlterius, sed nube rigens ac nescia *regum* 
<val. fl. argon. 1.516> Stat super et nostros iam zona reuerberat ignes. 
<val. fl. argon. 1.517> Quid regio immanis, quid barbarus amnibus ullis 
<val. fl. argon. 1.518> Phasis et auersis proles mea gentibus obstat? 
<val. fl. argon. 1.519> Quid Minyae meruere queri? num uellere Graio 
<val. fl. argon. 1.520> Vi potitur? profugo quin agmina iungere Phrixo 
<val. fl. argon. 1.521> Abnuit, Inoas ultro nec uenit ad aras, 
<val. fl. argon. 1.522> Imperii sed parte uirum nataeque moratus 
<val. fl. argon. 1.523> Coniugio uidet e Graia nunc stirpe nepotes 
<val. fl. argon. 1.524> Et generos uocat et iunctas sibi sanguine terras. 
<val. fl. argon. 1.525> Flecte ratem motusque, pater, nec uulnere nostro 
<val. fl. argon. 1.526> Aequora pande uiris; ueteris sat conscia luctus 
<val. fl. argon. 1.527> Silua Padi et uiso flentes genitore sorores." 
<val. fl. argon. 1.528> Affremit his quassatque caput qui uellera dono 
<val. fl. argon. 1.529> Bellipotens sibi fixa uidet, temptataque contra 
<val. fl. argon. 1.530> Pallas et amborum gemuit Saturnia questus. 
<val. fl. argon. 1.531> Tum genitor "uetera haec nobis et condita pergunt 
<val. fl. argon. 1.532> Ordine cuncta suo rerumque a principe cursu 
<val. fl. argon. 1.533> Fixa manent; neque enim terris tum sanguis in ullis 
<val. fl. argon. 1.534> Noster erat cum fata darem, iustique facultas 
<val. fl. argon. 1.535> Hinc mihi cum uarios struerem per saecula reges. 
<val. fl. argon. 1.536> Atque ego curarum repetam decreta mearum. 
<val. fl. argon. 1.537> Iam pridem regio quae uirginis aequor ad Helles 
<val. fl. argon. 1.538> Et Tanai tenus immenso descendit ab Euro 
<val. fl. argon. 1.539> Vndat equis floretque uiris, nec tollere contra 
<val. fl. argon. 1.540> Vlla pares animos nomenque capessere bellis 
<val. fl. argon. 1.541> Ausa manus; sic fata, locos sic ipse fouebam. 
<val. fl. argon. 1.542> Accelerat sed summa dies Asiamque labantem 
<val. fl. argon. 1.543> Linquimus et poscunt iam me sua tempora Grai. 
<val. fl. argon. 1.544> Inde meae quercus tripodesque animaeque parentum 
<val. fl. argon. 1.545> Hanc pelago misere manum. uia facta per undas 
<val. fl. argon. 1.546> Perque hiemes, Bellona, tibi. nec uellera tantum 
<val. fl. argon. 1.547> Indignanda manent propiorque ex uirgine rapta 
<val. fl. argon. 1.548> Ille dolor, sed (nulla magis sententia menti 
<val. fl. argon. 1.549> Fixa meae) ueniet Phrygia iam pastor ab Ida 
<val. fl. argon. 1.550> Qui gemitus irasque pares et mutua Grais 
<val. fl. argon. 1.551> Dona ferat. quae classe dehinc effusa procorum 
<val. fl. argon. 1.552> Bella, quot ad Troiam flentes hiberna Mycenas, 
<val. fl. argon. 1.553> Quot proceres natosque deum, quae robora cernes 
<val. fl. argon. 1.554> Oppetere et magnis Asiam concedere fatis! 
<val. fl. argon. 1.555> Hinc Danaum de fine sedet gentesque fouebo 
<val. fl. argon. 1.556> Mox alias. pateant montes siluaeque lacusque 
<val. fl. argon. 1.557> Cunctaque claustra maris; spes et metus omnibus esto. 
<val. fl. argon. 1.558> Arbiter ipse locos terrenaque summa mouendo 
<val. fl. argon. 1.559> Experiar quaenam populis longissima cunctis 
<val. fl. argon. 1.560> Regna uelim linquamque datas ubi certus habenas." 
<val. fl. argon. 1.561> Tunc oculos Aegaea refert ad caerula, robur 
<val. fl. argon. 1.562> Herculeum Ledaeque tuens genus, atque ita fatur: 
<val. fl. argon. 1.563>"Tendite in astra, uiri: me primum regia mundo 
<val. fl. argon. 1.564> Iapeti post bella trucis Phlegraeque labores 
<val. fl. argon. 1.565> Imposuit; durum uobis iter et graue caeli 
<val. fl. argon. 1.566> Institui. sic ecce meus, sic, orbe peracto 
<val. fl. argon. 1.567> Liber et expertus terras remeauit Apollo." 
<val. fl. argon. 1.568> Dixit et ingenti flammantem nubila sulco 
<val. fl. argon. 1.569> Derexit per inane facem, quae puppe propinqua 
<val. fl. argon. 1.570> In bifidum discessit iter fratresque petiuit 
<val. fl. argon. 1.571> Tyndareos, placida et mediis in frontibus haesit 
<val. fl. argon. 1.572> Protinus amborum lumenque innoxia fundit 
<val. fl. argon. 1.573> Purpureum, miseris olim implorabile nautis. 
<val. fl. argon. 1.574> Interea medio saeuus permissa profundo 
<val. fl. argon. 1.575> Carbasa Pangaea Boreas speculatus ab arce 
<val. fl. argon. 1.576> Continuo Aeoliam Tyrrhenaque tendit ad antra 
<val. fl. argon. 1.577> Concitus. omne dei rapidis nemus ingemit alis, 
<val. fl. argon. 1.578> Strata Ceres, motuque niger sub praepete pontus. 
<val. fl. argon. 1.579> Aequore Trinacrio refugique a parte Pelori 
<val. fl. argon. 1.580> Stat rupes horrenda fretis, quot in aethera surgit 
<val. fl. argon. 1.581> Molibus, infernas totidem demissa sub undas. 
<val. fl. argon. 1.582> Nec scopulos aut antra minor iuxta altera tellus 
<val. fl. argon. 1.583> Cernitur. illam Acamans habitat nudusque Pyracmon, 
<val. fl. argon. 1.584> Has nimbi uentique domos et naufraga seruat 
<val. fl. argon. 1.585> Tempestas; hinc in terras latumque profundum 
<val. fl. argon. 1.586> Est iter, hinc olim soliti miscere polumque 
<val. fl. argon. 1.587> Infelixque fretum (neque enim tunc Aeolus illis 
<val. fl. argon. 1.588> Rector erat Libya cum rumperet aduena Calpen 
<val. fl. argon. 1.589> Oceanus, cum flens Siculos Oenotria fines 
<val. fl. argon. 1.590> Perderet et mediis intrarent montibus undae), 
<val. fl. argon. 1.591> Intonuit donec pauidis ex aethere uentis 
<val. fl. argon. 1.592> Omnipotens regemque dedit, quem iussa uereri 
<val. fl. argon. 1.593> Saeua cohors; tum monte chalybs iterataque muris 
<val. fl. argon. 1.594> Saxa domant Euros. cum iam cohibere frementum 
<val. fl. argon. 1.595> Ora nequit, rex tunc aditus et claustra refringit 
<val. fl. argon. 1.596> Ipse uolens placatque data fera murmura porta. 
<val. fl. argon. 1.597> Nuntius hunc solio Boreas proturbat ab alto. 
<val. fl. argon. 1.598>"Pangaea quod ab arce nefas," ait "Aeole, uidi! 
<val. fl. argon. 1.599> Graia nouam ferro molem commenta iuuentus 
<val. fl. argon. 1.600> Pergit et ingenti gaudens domat aequora uelo, 
<val. fl. argon. 1.601> Nec mihi libertas imis freta tollere harenis 
<val. fl. argon. 1.602> Qualis eram nondum uinclis et carcere clausus. 
<val. fl. argon. 1.603> Hinc animi structaeque uiris fiducia puppis 
<val. fl. argon. 1.604> Quod Borean sub rege uident. da mergere Graios 
<val. fl. argon. 1.605> Insanamque ratem; nil me mea pignora tangunt. 
<val. fl. argon. 1.606> Tantum hominum compesce minas dum litora iuxta 
<val. fl. argon. 1.607> Thessala necdum aliae uiderunt carbasa terrae." 
<val. fl. argon. 1.608> Dixerat, at cuncti fremere intus et aequora uenti 
<val. fl. argon. 1.609> Poscere. tum ualidam contorto turbine portam 
<val. fl. argon. 1.610> Impulit Hippotades. fundunt se carcere laeti 
<val. fl. argon. 1.611> Thraces equi Zephyrusque et nocti concolor alas 
<val. fl. argon. 1.612> Nimborum cum prole Notus crinemque procellis 
<val. fl. argon. 1.613> Hispidus et multa flauus caput Eurus harena. 
<val. fl. argon. 1.614> Induxere hiemem raucoque ad litora tractu 
<val. fl. argon. 1.615> Vnanimi freta curua ferunt. nec sola Tridentis 
<val. fl. argon. 1.616> Regna mouent; uasto pariter ruit igneus aether 
<val. fl. argon. 1.617> Cum tonitru piceoque premit nox omnia caelo. 
<val. fl. argon. 1.618> Excussi manibus remi conuersaque frontem 
<val. fl. argon. 1.619> Puppis in obliquum resonos latus accipit ictus 
<val. fl. argon. 1.620> Vela super tremulum subitus uolitantia malum 
<val. fl. argon. 1.621> Turbo rapit. qui tum Minyis trepidantibus horror 
<val. fl. argon. 1.622> Cum picei fulsere poli pauidamque coruscae 
<val. fl. argon. 1.623> Ante ratem cecidere faces antemnaque laeuo 
<val. fl. argon. 1.624> Prona dehiscentem cornu cum sustulit undam! 
<val. fl. argon. 1.625> Non hiemem missosque putant consurgere uentos 
<val. fl. argon. 1.626> Ignari, sed tale fretum. tum murmure maesto 
<val. fl. argon. 1.627>"Hoc erat illicitas temerare rudentibus undas 
<val. fl. argon. 1.628> Quod nostri timuere patres. uix litore puppem 
<val. fl. argon. 1.629> Soluimus, et quanto fremitu se sustulit Aegon! 
<val. fl. argon. 1.630> Hocine Cyaneae concurrunt aequore cautes 
<val. fl. argon. 1.631> Tristius an miseris superest mare? linquite, terrae, 
<val. fl. argon. 1.632> Spem pelagi sacrosque iterum seponite fluctus." 
<val. fl. argon. 1.633> Haec iterant segni flentes occumbere leto. 
<val. fl. argon. 1.634> Magnanimus spectat pharetras et inutile robur 
<val. fl. argon. 1.635> Amphitryoniades; miscent suprema pauentes 
<val. fl. argon. 1.636> Verba alii iunguntque manus atque ora fatigant 
<val. fl. argon. 1.637> Aspectu in misero toti, cum protinus alnus 
<val. fl. argon. 1.638> Soluitur et uasto puppis mare sorbet hiatu. 
<val. fl. argon. 1.639> Illam huc atque illuc nunc torquens uerberat Eurus, 
<val. fl. argon. 1.640> Nunc stridens Zephyris aufert Notus; undique feruent 
<val. fl. argon. 1.641> Aequora, cum subitus trifida Neptunus in hasta 
<val. fl. argon. 1.642> Caeruleum fundo caput extulit. "hanc mihi Pallas 
<val. fl. argon. 1.643> Et soror hanc" inquit "mulcens mea pectora fletu 
<val. fl. argon. 1.644> Abstulerint; ueniant Phariae Tyriaeque carinae 
<val. fl. argon. 1.645> Permissumque putent. quotiens mox rapta uidebo 
<val. fl. argon. 1.646> Vela Notis plenasque malis clamoribus undas! 
<val. fl. argon. 1.647> Non meus Orion aut saeuus Pliade Taurus 
<val. fl. argon. 1.648> Mortis causa nouae; miseris tu gentibus, Argo, 
<val. fl. argon. 1.649> Fata paras, nec tam merito tibi, Tiphy, quietum 
<val. fl. argon. 1.650> Vlla parens uolet Elysium manesque piorum." 
<val. fl. argon. 1.651> Haec ait et pontum pater ac turbata reponit 
<val. fl. argon. 1.652> Litora depellitque Notos, quos caerulus horror 
<val. fl. argon. 1.653> Et madido grauis unda sinu longeque secutus 
<val. fl. argon. 1.654> Imber ad Aeoliae tendunt simul aequore portam. 
<val. fl. argon. 1.655> Emicuit reserata dies caelumque resoluit 
<val. fl. argon. 1.656> Arcus et in summos redierunt nubila montes. 
<val. fl. argon. 1.657> Iam placidis ratis exstat aquis, quam gurgite ab imo 
<val. fl. argon. 1.658> Et Thetis et magnis Pelei socer erigit ulnis. 
<val. fl. argon. 1.659> Ergo umeros ductor sacro uelatur amictu 
<val. fl. argon. 1.660> Aesoniamque capit pateram, quam munere gaudens 
<val. fl. argon. 1.661> Liquerat hospitio pharetrasque rependerat auro 
<val. fl. argon. 1.662> Salmoneus, nondum ille furens, cum fingeret alti 
<val. fl. argon. 1.663> Quadrifida trabe tela Iouis contraque ruenti 
<val. fl. argon. 1.664> Aut Athon aut Rhodopen maestae nemora ardua Pisae 
<val. fl. argon. 1.665> Aemulus et miseros ipse ureret Elidis agros. 
<val. fl. argon. 1.666> Hac pelago libat latices et talibus infit: 
<val. fl. argon. 1.667>"Di quibus undarum tempestatisque sonorae 
<val. fl. argon. 1.668> Imperium et magno penitus par regia caelo, 
<val. fl. argon. 1.669> Tuque, fretum diuosque pater sortite biformes, 
<val. fl. argon. 1.670> Seu casus nox ista fuit seu, uoluitur axis 
<val. fl. argon. 1.671> Vt superum, sic stare operam tollique uicissim 
<val. fl. argon. 1.672> Pontus habet, seu te subitae noua puppis imago 
<val. fl. argon. 1.673> Armorumque hominumque truces consurgere in iras 
<val. fl. argon. 1.674> Impulit, haec luerim satis et tua numina, rector, 
<val. fl. argon. 1.675> Iam fuerint meliora mihi. da reddere terris 
<val. fl. argon. 1.676> Has animas patriaeque amplecti limina portae. 
<val. fl. argon. 1.677> Tum quocumque loco meritas tibi plurimus aras 
<val. fl. argon. 1.678> Pascit honos, ubicumque rotis horrendus equisque 
<val. fl. argon. 1.679> Stas, pater, atque ingens utrimque fluentia Triton 
<val. fl. argon. 1.680> Frena tenet, tantus nostras condere per urbes." 
<val. fl. argon. 1.681> Dixerat haec. oritur clamor dextraeque sequentum 
<val. fl. argon. 1.682> Verba ducis. sic cum stabulis et messibus ingens 
<val. fl. argon. 1.683> Ira deum et Calabri populator Sirius arui 
<val. fl. argon. 1.684> Incubuit, coit agrestum manus anxia priscum 
<val. fl. argon. 1.685> In nemus et miseris dictat pia uota sacerdos. 
<val. fl. argon. 1.686> Ecce autem molli Zephyros descendere lapsu 
<val. fl. argon. 1.687> Aspiciunt; uolat immissis caua pinus habenis 
<val. fl. argon. 1.688> Infinditque salum et spumas uomit aere tridenti; 
<val. fl. argon. 1.689> Tiphys agit tacitique sedent ad iussa ministri: 
<val. fl. argon. 1.690> Qualiter ad summi solium Iouis omnia circum 
<val. fl. argon. 1.691> Prona parata deo, uentique imbresque niuesque 
<val. fl. argon. 1.692> Fulguraque et tonitrus et adhuc in fontibus amnes. 
<val. fl. argon. 1.693> At subitus curaque ducem metus acrior omni 
<val. fl. argon. 1.694> Mensque mali praesaga quatit, quod regis adortus 
<val. fl. argon. 1.695> Progeniem raptoque dolis crudelis Acasto 
<val. fl. argon. 1.696> Cetera nuda neci medioque in crimine patrem 
<val. fl. argon. 1.697> Liquerit ac nullis inopem uallauerit armis, 
<val. fl. argon. 1.698> Ipse procul nunc tuta tenens; ruat omnis in illum 
<val. fl. argon. 1.699> Quippe furor. nec uana pauet trepidatque futuris. 
<val. fl. argon. 1.700> Saeuit atrox Pelias inimicaque uertice ab alto 
<val. fl. argon. 1.701> Vela uidet nec qua se ardens effundere possit. 
<val. fl. argon. 1.702> Nil animi, nil regna iuuant; fremit obice ponti 
<val. fl. argon. 1.703> Clausa cohors, telisque salum facibusque coruscat. 
<val. fl. argon. 1.704> Haud secus, aerisona uolucer cum Daedalus Ida 
<val. fl. argon. 1.705> Prosiluit iuxtaque comes breuioribus alis, 
<val. fl. argon. 1.706> Nube noua linquente domos Minoia frustra 
<val. fl. argon. 1.707> Infremuit manus et uisu lassatur inani 
<val. fl. argon. 1.708> Omnis eques plenisque redit Gortyna pharetris. 
<val. fl. argon. 1.709> Quin etiam in thalamis primoque in limine Acasti 
<val. fl. argon. 1.710> Fusus humo iuuenis gressus et inania signa 
<val. fl. argon. 1.711> Ore premit sparsisque legens uestigia canis 
<val. fl. argon. 1.712>"Te quoque iam maesti forsan genitoris imago, 
<val. fl. argon. 1.713> Nate," ait "et luctus subeunt suspiria nostri 
<val. fl. argon. 1.714> Iamque dolos circumque trucis discrimina leti 
<val. fl. argon. 1.715> Mille uides. qua te, infelix, quibus insequar oris? 
<val. fl. argon. 1.716> Non Scythicas ferus ille domos nec ad ostia Ponti 
<val. fl. argon. 1.717> Tendit iter, falsae sed captum laudis amore 
<val. fl. argon. 1.718> Te, puer, in nostrae durus tormenta senectae 
<val. fl. argon. 1.719> Nunc lacerat. celsis an si freta puppibus essent 
<val. fl. argon. 1.720> Peruia, non ultro iuuenes classemque dedissem? 
<val. fl. argon. 1.721> O domus, o freti nequiquam prole penates!" 
<val. fl. argon. 1.722> Dixit et extemplo furiis iraque minaci 
<val. fl. argon. 1.723> Terribilis "sunt hic etiam tua uulnera, praedo, 
<val. fl. argon. 1.724> Sunt lacrimae carusque parens": simul aedibus altis 
<val. fl. argon. 1.725> Itque reditque fremens rerumque asperrima uersat. 
<val. fl. argon. 1.726> Bistonas ad meritos cum cornua saeua Thyoneus 
<val. fl. argon. 1.727> Torsit, et infelix iam mille furoribus Haemus, 
<val. fl. argon. 1.728> Iam Rhodopes nemora alta gemunt, talem incita longis 
<val. fl. argon. 1.729> Porticibus coniunxque fugit natique Lycurgum. 
<val. fl. argon. 1.730> Tartareo tum sacra Ioui Stygiisque ferebat 
<val. fl. argon. 1.731> Manibus Alcimede tanto super anxia nato, 
<val. fl. argon. 1.732> Siquid ab excitis melius praenosceret umbris. 
<val. fl. argon. 1.733> Ipsum etiam curisque parem talesque prementem 
<val. fl. argon. 1.734> Corde metus ducit, facilem tamen, Aesona coniunx. 
<val. fl. argon. 1.735> In scrobibus cruor et largus Phlegethontis operti 
<val. fl. argon. 1.736> Stagnat honos, saeuoque uocat grandaeua tumultu 
<val. fl. argon. 1.737> Thessalis exanimes atauos magnaeque nepotem 
<val. fl. argon. 1.738> Pleiones. et iam tenues ad carmina uultus 
<val. fl. argon. 1.739> Extulerat maestosque tuens natumque nurumque 
<val. fl. argon. 1.740> Talia libato pandebat sanguine Cretheus: 
<val. fl. argon. 1.741>"Mitte metus, uolat ille mari, quantumque propinquat 
<val. fl. argon. 1.742> Iam magis atque magis uariis stupet Aea deorum 
<val. fl. argon. 1.743> Prodigiis quatiuntque truces oracula Colchos. 
<val. fl. argon. 1.744> Heu quibus ingreditur fatis, qui gentibus horror 
<val. fl. argon. 1.745> Pergit! mox Scythiae spoliis nuribusque superbus 
<val. fl. argon. 1.746> Adueniet; cuperem ipse graues tum rumpere terras. 
<val. fl. argon. 1.747> Sed tibi triste nefas fraternaque turbidus arma 
<val. fl. argon. 1.748> Rex parat et saeuos irarum concipit ignes. 
<val. fl. argon. 1.749> Quin rapis hinc animam et famulos citus effugis artus? 
<val. fl. argon. 1.750> I, meus es, iam te <in> lucos pia turba silentum 
<val. fl. argon. 1.751> Secretisque ciet uolitans pater Aeolus aruis." 
<val. fl. argon. 1.752> Horruit interea famulum clamore supremo 
<val. fl. argon. 1.753> Maesta domus, regemque fragor per moenia differt 
<val. fl. argon. 1.754> Mille ciere manus et iam dare iussa uocatis. 
<val. fl. argon. 1.755> Flagrantes aras uestemque nemusque sacerdos 
<val. fl. argon. 1.756> Praecipitat subitisque pauens circumspicit Aeson 
<val. fl. argon. 1.757> Quid moueat. quam multa leo cunctatur in arta 
<val. fl. argon. 1.758> Mole uirum rictuque genas et lumina pressit, 
<val. fl. argon. 1.759> Sic curae subiere ducem, ferrumne capessat 
<val. fl. argon. 1.760> Imbelle atque aeui senior gestamina primi, 
<val. fl. argon. 1.761> An patres regnique acuat mutabile uulgus. 
<val. fl. argon. 1.762> Contra effusa manus haerensque in pectore coniunx 
<val. fl. argon. 1.763>"Me quoque" ait "casus comitem quicumque propinquat 
<val. fl. argon. 1.764> Accipies, nec fata traham natumque uidebo 
<val. fl. argon. 1.765> Te sine, sat caeli patiens, cum prima per altum 
<val. fl. argon. 1.766> Vela dedit potui quae tantum ferre dolorem." 
<val. fl. argon. 1.767> Talia per lacrimas. et iam circumspicit Aeson 
<val. fl. argon. 1.768> Praeueniat quo fine minas, quae fata capessat 
<val. fl. argon. 1.769> Digna satis; magnos obitus natumque domumque 
<val. fl. argon. 1.770> Et genus Aeolium pugnataque poscere bella. 
<val. fl. argon. 1.771> Est etiam ante oculos aeui rudis altera proles, 
<val. fl. argon. 1.772> Ingentes animos et fortia discere facta 
<val. fl. argon. 1.773> Quem uelit atque olim leti meminisse paterni. 
<val. fl. argon. 1.774> Ergo sacra nouat. ueteris sub nocte cupressi 
<val. fl. argon. 1.775> Sordidus et multa pallens ferrugine taurus 
<val. fl. argon. 1.776> Stabat adhuc, cui caeruleae per cornua uittae 
<val. fl. argon. 1.777> Et taxi frons hirta comis; ipse aeger anhelans 
<val. fl. argon. 1.778> Impatiensque loci uisaque exterritus umbra. 
<val. fl. argon. 1.779> Hunc sibi praecipuum gentis de more nefandae 
<val. fl. argon. 1.780> Thessalis in seros Ditis seruauerat usus, 
<val. fl. argon. 1.781> Tergeminam cum placat eram Stygiasque supremo 
<val. fl. argon. 1.782> Obsecrat igne domos, iamiam exorabile retro 
<val. fl. argon. 1.783> Carmen agens; neque enim ante leues niger auehit umbras 
<val. fl. argon. 1.784> Portitor et cunctae primis stant faucibus Orci. 
<val. fl. argon. 1.785> Illum ubi terrificis superesse in tempore sacris 
<val. fl. argon. 1.786> Conspexit, statuit leto supremaque fatur 
<val. fl. argon. 1.787> Ipse manu tangens damnati cornua tauri: 
<val. fl. argon. 1.788>"Vos, quibus imperium Iouis et non segne peractum 
<val. fl. argon. 1.789> Lucis iter, mihi conciliis, mihi cognita bellis 
<val. fl. argon. 1.790> Nomina, magnorum fama sacrata nepotum; 
<val. fl. argon. 1.791> Tuque, excite parens umbris ut nostra uideres 
<val. fl. argon. 1.792> Funera et oblitos superum paterere dolores, 
<val. fl. argon. 1.793> Da placidae mihi sedis iter, meque hostia uestris 
<val. fl. argon. 1.794> Conciliet praemissa locis. tu, nuntia sontum 
<val. fl. argon. 1.795> Virgo Ioui, terras oculis quae prospicis aequis, 
<val. fl. argon. 1.796> Vltricesque deae Fasque et grandaeua Furorum 
<val. fl. argon. 1.797> Poena parens, meritis regis succedite tectis 
<val. fl. argon. 1.798> Et saeuas inferte faces. sacer effera raptet 
<val. fl. argon. 1.799> Corda pauor, nec sola mei grauia affore nati 
<val. fl. argon. 1.800> Arma ratemque putet; classes et Pontica signa 
<val. fl. argon. 1.801> Atque indignatos temerato litore reges 
<val. fl. argon. 1.802> Mente agitet semperque metu decurrat ad undas 
<val. fl. argon. 1.803> Arma ciens: mors sera uiam temptataque claudat 
<val. fl. argon. 1.804> Effugia et nostras nequeat praecurrere diras, 
<val. fl. argon. 1.805> Sed reduces iam iamque uiros auroque coruscum 
<val. fl. argon. 1.806> Cernat iter. stabo insultans et ouantia contra 
<val. fl. argon. 1.807> Ora manusque feram. tum uobis siquod inausum 
<val. fl. argon. 1.808> Arcanumque nefas et adhuc incognita leti 
<val. fl. argon. 1.809> Sors superest, date fallaci pudibunda senectae 
<val. fl. argon. 1.810> Exitia indecoresque obitus. non Marte nec armis 
<val. fl. argon. 1.811> Aut precor ille mei nati dignatus ut umquam 
<val. fl. argon. 1.812> Ense cadat; quae fida, manus, quae cara, suorum 
<val. fl. argon. 1.813> Diripiat laceretque senem nec membra sepulchro 
<val. fl. argon. 1.814> Contegat. haec noster de rege piacula sanguis 
<val. fl. argon. 1.815> Sumat et, heu, cunctae, quas misit in aequora, gentes." 
<val. fl. argon. 1.816> Astitit et nigro fumantia pocula tabo 
<val. fl. argon. 1.817> Contigit ipsa graui Furiarum maxima dextra; 
<val. fl. argon. 1.818> Illi auide exceptum pateris hausere cruorem. 
<val. fl. argon. 1.819> Fit fragor; irrumpunt foribus qui saeua ferebant 
<val. fl. argon. 1.820> Imperia et strictos iussis regalibus enses. 
<val. fl. argon. 1.821> In media iam morte senes suffectaque leto 
<val. fl. argon. 1.822> Lumina et undanti reuomentes ueste cruorem 
<val. fl. argon. 1.823> Conspiciunt; primoque rudem sub limine rerum 
<val. fl. argon. 1.824> Te, puer, et uisa pallentem morte parentum 
<val. fl. argon. 1.825> Diripiunt adduntque tuis. procul horruit Aeson 
<val. fl. argon. 1.826> Excedens memoremque tulit sub nubibus umbram. 
<val. fl. argon. 1.827> Cardine sub nostro rebusque abscisa supernis 
<val. fl. argon. 1.828> Tartarei sedet aula patris, non illa ruenti 
<val. fl. argon. 1.829> Accessura polo, uictam si uoluere(==VOLVERE) molem 
<val. fl. argon. 1.830> Ingenti iuuet ore Chaos, quod pondere fessam 
<val. fl. argon. 1.831> Materiem lapsumque queat consumere mundum. 
<val. fl. argon. 1.832> Hic geminae aeternum portae, quarum altera dura 
<val. fl. argon. 1.833> Semper lege patens populos regesque receptat, 
<val. fl. argon. 1.834> Ast aliam temptare nefas et tendere contra; 
<val. fl. argon. 1.835> Rara et sponte patet, siquando pectore ductor 
<val. fl. argon. 1.836> Vulnera nota gerens, galeis praefixa rotisque 
<val. fl. argon. 1.837> Cui domus, aut studium mortales pellere curas, 
<val. fl. argon. 1.838> Culta fides, longe metus atque ignota cupido, 
<val. fl. argon. 1.839> Seu uenit in uittis castaque in ueste sacerdos 
<val. fl. argon. 1.840> Quos omnes leuibus plantis et lampada quassans 
<val. fl. argon. 1.841> Progenies Atlantis agit. lucet uia late 
<val. fl. argon. 1.842> Igne dei, donec siluas et amoena piorum 
<val. fl. argon. 1.843> Deueniant camposque, ubi sol totumque per annum 
<val. fl. argon. 1.844> Durat aprica dies thiasique chorique uirorum 
<val. fl. argon. 1.845> Carminaque et quorum populis iam nulla cupido. 
<val. fl. argon. 1.846> Has pater in sedes aeternaque moenia natum 
<val. fl. argon. 1.847> Inducitque nurum. tum porta quanta sinistra 
<val. fl. argon. 1.848> Poena docet maneat Pelian, quot limine monstra. 
<val. fl. argon. 1.849> Mirantur tantos strepitus turbamque ruentem 
<val. fl. argon. 1.850> Et loca et infernos almae uirtutis honores. 
<val. fl. argon. 2.1> Interea scelerum luctusque ignarus Iason
<val. fl. argon. 2.2> Alta secat; neque enim patrios cognoscere casus
<val. fl. argon. 2.3> Iuno sinit, mediis ardens ne flectat ab undis
<val. fl. argon. 2.4> Ac temere in Pelian et adhuc obstantia regis
<val. fl. argon. 2.5> Fata ruat placitosque deis ne deserat actus.
<val. fl. argon. 2.6> Iamque fretis summas aequatum Pelion ornos
<val. fl. argon. 2.7> Templaque Tisaeae mergunt obliqua Dianae.
<val. fl. argon. 2.8> Iam Sciathos subsedit aquis, iam longa recessit
<val. fl. argon. 2.9> Sepias: attollit tondentes pabula Magnes
<val. fl. argon. 2.10> Campus equos: uidisse putant Dolopeia busta
<val. fl. argon. 2.11> Intrantemque Amyron curuas quaesita per oras
<val. fl. argon. 2.12> Aequora, flumineo cuius redeuntia uento
<val. fl. argon. 2.13> Vela legunt; remis insurgitur. inde salutant
<val. fl. argon. 2.14> Eurymenas; recipit uelumque fretumque reuersus
<val. fl. argon. 2.15> Auster et in nubem Minyis repetentibus altum
<val. fl. argon. 2.16> Ossa redit. metus ecce deum damnataque bello
<val. fl. argon. 2.17> Pallene, circumque uident immania monstra
<val. fl. argon. 2.18> Terrigenum caelo quondam aduersata Gigantum,
<val. fl. argon. 2.19> Quos scopulis trabibusque parens miserata iugisque
<val. fl. argon. 2.20> Induit et uersos exstruxit in aethera montes.
<val. fl. argon. 2.21> Quisque suas in rupe minas pugnamque metusque
<val. fl. argon. 2.22> Seruat adhuc; quatit ipse hiemes et torquet ab alto
<val. fl. argon. 2.23> Fulmina crebra pater; scopulis sed maximus illis
<val. fl. argon. 2.24> Horror abest, Sicula pressus tellure Typhoeus.
<val. fl. argon. 2.25> Hunc profugum et sacras reuomentem pectore flammas,
<val. fl. argon. 2.26> Vt memorant, prensum ipse comis Neptunus in altum
<val. fl. argon. 2.27> Abstulit implicuitque uadis, totiensque cruenta
<val. fl. argon. 2.28> Mole resurgentem torquentemque anguibus undas
<val. fl. argon. 2.29> Sicanium dedit usque fretum cumque urbibus Aetnam
<val. fl. argon. 2.30> Intulit ora premens. trux ille eiectat adesi
<val. fl. argon. 2.31> Fundamenta iugi; pariter tunc omnis anhelat
<val. fl. argon. 2.32> Trinacria, iniectam fesso dum pectore molem
<val. fl. argon. 2.33> Commouet experiens gemituque reponit inani.
<val. fl. argon. 2.34> Iamque Hyperionius metas maris urget Hiberi
<val. fl. argon. 2.35> Currus et euectae prono laxantur habenae
<val. fl. argon. 2.36> Aethere, cum palmas Tethys grandaeua sinusque
<val. fl. argon. 2.37> Sustulit et rupto sonuit sacer aequore Titan.
<val. fl. argon. 2.38> Auxerat hora metus, iam se uertentis Olympi
<val. fl. argon. 2.39> Vt faciem raptosque simul montesque locosque
<val. fl. argon. 2.40> Ex oculis circumque graues uidere tenebras.
<val. fl. argon. 2.41> Ipsa quies rerum mundique silentia terrent
<val. fl. argon. 2.42> Astraque et effusis stellatus crinibus aether;
<val. fl. argon. 2.43> Ac uelut ignota captus regione uiarum
<val. fl. argon. 2.44> Noctiuagum qui carpit iter non aure quiescit,
<val. fl. argon. 2.45> Non oculis, noctisque metus niger auget utrimque
<val. fl. argon. 2.46> Campus et occurrens umbris maioribus arbor,
<val. fl. argon. 2.47> Haud aliter trepidare uiri. sed pectora firmans
<val. fl. argon. 2.48> Hagniades "non hanc" inquit "sine numine pinum
<val. fl. argon. 2.49> Derigimus, nec me tantum Tritonia cursus
<val. fl. argon. 2.50> Erudiit; saepe ipsa manu dignata carinam est.
<val. fl. argon. 2.51> An non experti, subitus cum luce fugata
<val. fl. argon. 2.52> Horruit imbre dies? quantis, pro Iuppiter, Austris
<val. fl. argon. 2.53> Restitimus, quanta quotiens et Pallados arte
<val. fl. argon. 2.54> In cassum decimae cecidit tumor arduus undae!
<val. fl. argon. 2.55> Quin agite, o socii; micat immutabile caelum
<val. fl. argon. 2.56> Puraque nec grauido surrexit Cynthia cornu
<val. fl. argon. 2.57>(Nullus in ore rubor), certusque ad talia Titan
<val. fl. argon. 2.58> Integer in fluctus et in uno decidit Euro.
<val. fl. argon. 2.59> Adde quod in noctem uenti ueloque marique
<val. fl. argon. 2.60> Incumbunt magis, et tacitis ratis ocior horis.
<val. fl. argon. 2.61> Atque adeo non illa sequi mihi sidera mens stat
<val. fl. argon. 2.62> Quae delapsa polo reficit mare; tantus Orion
<val. fl. argon. 2.63> Iam cadit, irato iam stridet in aequore Perseus:
<val. fl. argon. 2.64> Sed mihi dux, uetitis qui numquam conditus undis
<val. fl. argon. 2.65> Axe nitet Serpens septenosque implicat ignes."
<val. fl. argon. 2.66> Sic ait et certi memorat qui uultus Olympi,
<val. fl. argon. 2.67> Pleiones Hyadumque locos, quo sidere uibret
<val. fl. argon. 2.68> Ensis et Actaeus niteat qua luce Bootes.
<val. fl. argon. 2.69> Haec ubi dicta dedit, Cereris tum munere fessas
<val. fl. argon. 2.70> Restituunt uires et parco corpora Baccho.
<val. fl. argon. 2.71> Mox somno cessere; regunt sua sidera puppem.
<val. fl. argon. 2.72> Iamque sub eoae dubios Atlantidis ignes
<val. fl. argon. 2.73> Albet ager, motisque truces ab ouilibus ursi
<val. fl. argon. 2.74> Tuta domosque petunt, raras et litus in altum
<val. fl. argon. 2.75> Mittit aues, cum primus equis exegit anhelis
<val. fl. argon. 2.76> Phoebus Athon mediasque diem dispersit in undas.
<val. fl. argon. 2.77> Certatim remis agitur mare rostraque cursu
<val. fl. argon. 2.78> Prima tremunt, et iam summis Vulcania surgit
<val. fl. argon. 2.79> Lemnos aquis, tibi per uarios defleta labores,
<val. fl. argon. 2.80> Ignipotens; nec te furiis et crimine matrum
<val. fl. argon. 2.81> Terra fugat meritique piget meminisse prioris.
<val. fl. argon. 2.82> Tempore quo primum fremitus insurgere opertos
<val. fl. argon. 2.83> Caelicolum et regni sensit nouitate tumentes
<val. fl. argon. 2.84> Iuppiter aetheriae nec stare silentia pacis,
<val. fl. argon. 2.85> Iunonem uolucri primam suspendit Olympo
<val. fl. argon. 2.86> Horrendum chaos ostendens poenasque barathri.
<val. fl. argon. 2.87> Mox etiam pauidae temptantem uincula matris
<val. fl. argon. 2.88> Soluere praerupti Vulcanum uertice caeli
<val. fl. argon. 2.89> Deuoluit; ruit ille polo noctemque diemque
<val. fl. argon. 2.90> Turbinis in morem, Lemni dum litore tandem
<val. fl. argon. 2.91> Insonuit. uox inde repens ut perculit urbem
<val. fl. argon. 2.92> Acclinem scopulo inueniunt miserentque fouentque
<val. fl. argon. 2.93> Alternos aegro cunctantem poplite gressus.
<val. fl. argon. 2.94> Hinc, reduci superas postquam pater adnuit arces,
<val. fl. argon. 2.95> Lemnos cara deo, nec fama notior Aetne
<val. fl. argon. 2.96> Aut Lipares domus; has epulas, haec templa, peracta
<val. fl. argon. 2.97> Aegide et horrifici formatis fulminis alis,
<val. fl. argon. 2.98> Laetus adit. contra Veneris stat frigida semper
<val. fl. argon. 2.99> Ara loco, meritas postquam dea coniugis iras
<val. fl. argon. 2.100> Horruit et tacitae Martem tenuere catenae.
<val. fl. argon. 2.101> Quocirca struit illa nefas Lemnoque merenti
<val. fl. argon. 2.102> Exitium furiale mouet: neque enim alma uideri
<val. fl. argon. 2.103> Tantum ea, cum tereti crinem subnectitur auro
<val. fl. argon. 2.104> Sidereos diffusa sinus; eadem effera et ingens
<val. fl. argon. 2.105> Et maculis suffecta genas pinumque sonantem
<val. fl. argon. 2.106> Virginibus Stygiis nigramque simillima pallam.
<val. fl. argon. 2.107> Iamque dies aderat. Thracas qui fuderat armis
<val. fl. argon. 2.108> Dux Lemni, puppes tenui contexere canna
<val. fl. argon. 2.109> Ausus et inducto cratem defendere tergo,
<val. fl. argon. 2.110> Laeta mari tum signa refert, plenasque mouebant
<val. fl. argon. 2.111> Armentis nuribusque rates (et barbara uestis
<val. fl. argon. 2.112> Et torques insigne loci); sonat aequore clamor
<val. fl. argon. 2.113>"O patria, o uariis coniunx nunc anxia curis,
<val. fl. argon. 2.114> Has agimus longi famulas tibi praemia belli";
<val. fl. argon. 2.115> Cum dea se piceo per sudum turbida nimbo
<val. fl. argon. 2.116> Praecipitat Famamque uagam uestigat in umbra,
<val. fl. argon. 2.117> Quam pater omnipotens digna atque indigna canentem
<val. fl. argon. 2.118> Spargentemque metus placidis regionibus arcet
<val. fl. argon. 2.119> Aetheris; illa fremens habitat sub nubibus imis,
<val. fl. argon. 2.120> Non Erebi, non diua poli, terrasque fatigat,
<val. fl. argon. 2.121> Quas datur. audentem primi spernuntque fouentque,
<val. fl. argon. 2.122> Mox omnes agit et motis quatit oppida linguis.
<val. fl. argon. 2.123> Talem diua sibi scelerisque dolique ministram
<val. fl. argon. 2.124> Quaerit auens. uidet illa prior iamque aduolat ultro
<val. fl. argon. 2.125> Impatiens iamque ora parat, iam suscitat aures.
<val. fl. argon. 2.126> Hanc super incendit Venus atque his uocibus implet:
<val. fl. argon. 2.127>"Vade age et aequoream, uirgo, delabere Lemnon
<val. fl. argon. 2.128> Et cunctas mihi uerte domos, praecurrere qualis
<val. fl. argon. 2.129> Bella soles, cum mille tubas armataque campis
<val. fl. argon. 2.130> Agmina et innumerum flatus cum fingis equorum.
<val. fl. argon. 2.131> Affore iam luxu turpique cupidine captos
<val. fl. argon. 2.132> Fare uiros carasque toris inducere Thressas.
<val. fl. argon. 2.133> Haec tibi principia, hinc rabidas dolor undique matres
<val. fl. argon. 2.134> Instimulet; mox ipsa adero ducamque paratas."
<val. fl. argon. 2.135> Illa abit et mediam gaudens defertur in urbem
<val. fl. argon. 2.136> Et primam Eurynomen, qua proxima limina Codri,
<val. fl. argon. 2.137> Occupat exesam curis castumque cubile
<val. fl. argon. 2.138> Seruantem, manet illa uiro famulasque fatigat
<val. fl. argon. 2.139> Litoribus, tardi reputant quae tempora belli
<val. fl. argon. 2.140> Ante torum et longo mulcent insomnia penso.
<val. fl. argon. 2.141> Huic dea cum lacrimis et nota ueste Neaerae
<val. fl. argon. 2.142> Icta genas "utinam non hic tibi nuntius essem,
<val. fl. argon. 2.143> O soror, aut nostros" inquit "prius unda dolores
<val. fl. argon. 2.144> Obruat, in tali quoniam tibi tempore coniunx
<val. fl. argon. 2.145> Sic meritae, uotis quem tu fletuque requiris,
<val. fl. argon. 2.146> Heu furit et captae indigno famulatur amore.
<val. fl. argon. 2.147> Iamque aderunt thalamisque tuis Threissa propinquat,
<val. fl. argon. 2.148> Non forma, non arte colus, non laude pudoris
<val. fl. argon. 2.149> Par tibi; nec magni proles praeclara Dorycli,
<val. fl. argon. 2.150> Picta manus ustoque placet sed barbara mento.
<val. fl. argon. 2.151> Ac tamen hos aliis forsan solabere casus
<val. fl. argon. 2.152> Tu thalamis fatoque leges meliore penates;
<val. fl. argon. 2.153> Me tua matris egens damnataque paelice proles
<val. fl. argon. 2.154> Exanimat, quam iam miseros transuersa tuentem
<val. fl. argon. 2.155> Letalesque dapes infectaque pocula cerno.
<val. fl. argon. 2.156> Simile ut flammis simus genus; adde cruentis
<val. fl. argon. 2.157> Quod patrium saeuire Dahis. iam lacte ferino,
<val. fl. argon. 2.158> Iam ueniet durata gelu. sed me quoque pulsam
<val. fl. argon. 2.159> Fama uiro, nostrosque toros uirgata tenebit
<val. fl. argon. 2.160> Et plaustro derepta nurus." sic fata querellas
<val. fl. argon. 2.161> Abscidit et curis pauidam lacrimisque relinquit.
<val. fl. argon. 2.162> Transit ad Iphinoen isdemque Amythaonis implet
<val. fl. argon. 2.163> Oleniique domum furiis; totam inde per urbem
<val. fl. argon. 2.164> Personat ut cunctas agitent expellere Lemno,
<val. fl. argon. 2.165> Ipsi urbem Thressaeque regant. dolor iraque surgit;
<val. fl. argon. 2.166> Obuia quaeque eadem traditque auditque, neque ulli
<val. fl. argon. 2.167> Vana fides. tum uoce deos, tum questibus implent,
<val. fl. argon. 2.168> Oscula iamque toris atque oscula postibus ipsis
<val. fl. argon. 2.169> Ingeminant lacrimisque iterum uisuque morantur.
<val. fl. argon. 2.170> Prosiliunt nec tecta uirum thalamosque reuisunt
<val. fl. argon. 2.171> Amplius; agglomerant sese nudisque sub astris
<val. fl. argon. 2.172> Condensae fletus acuunt ac dira precantur
<val. fl. argon. 2.173> Coniugia et Stygias infanda ad foedera taedas.
<val. fl. argon. 2.174> Has inter medias Dryopes in imagine maestae
<val. fl. argon. 2.175> Flet Venus et saeuis ardens dea planctibus instat
<val. fl. argon. 2.176> Primaque "Sarmaticas utinam fortuna dedisset
<val. fl. argon. 2.177> Insedisse domos tristesque habitasse pruinas!
<val. fl. argon. 2.178> Plaustra sequi *** uel iam patriae uidisse per ignes
<val. fl. argon. 2.179> Culmen agi, stragemque deum; nam cetera belli
<val. fl. argon. 2.180> Perpetimur. mene ille nouis, me destinat amens
<val. fl. argon. 2.181> Seruitiis? urbem aut fugiens natosque relinquam?
<val. fl. argon. 2.182> Non prius ense manus raptoque armabimus igne
<val. fl. argon. 2.183> Dumque silent ducuntque noua cum coniuge somnos
<val. fl. argon. 2.184> Magnum aliquid spirabit amor?" tunc ignea torquens
<val. fl. argon. 2.185> Lumina praecipites excussit ab ubere natos.
<val. fl. argon. 2.186> Ilicet arrectae mentes euictaque matrum
<val. fl. argon. 2.187> Corda sacer Veneris gemitus rapit. aequora cunctae
<val. fl. argon. 2.188> Prospiciunt simulantque choros delubraque festa
<val. fl. argon. 2.189> Fronde tegunt laetaeque uiris uenientibus adsunt.
<val. fl. argon. 2.190> Iamque domos mensasque petunt; discumbitur altis
<val. fl. argon. 2.191> Porticibus; sua cuique furens infestaque coniunx
<val. fl. argon. 2.192> Adiacet, inferni qualis sub nocte barathri
<val. fl. argon. 2.193> Accubat attonitum Phlegyan et Thesea iuxta
<val. fl. argon. 2.194> Tisiphone saeuasque dapes et pocula libat,
<val. fl. argon. 2.195> Tormenti genus, et nigris amplectitur hydris.
<val. fl. argon. 2.196> Ipsa Venus quassans undantem turbine pinum
<val. fl. argon. 2.197> Agglomerat tenebras pugnaeque accincta trementem
<val. fl. argon. 2.198> Desilit in Lemnon; nimbis et luce fragosa
<val. fl. argon. 2.199> Prosequitur polus et tonitru pater auget honoro.
<val. fl. argon. 2.200> Inde nouam pauidas uocem furibunda per auras
<val. fl. argon. 2.201> Congeminat, qua primus Athos, tum pontus et ingens
<val. fl. argon. 2.202> Thraca palus pariterque toris exhorruit omnis
<val. fl. argon. 2.203> Mater et astricto riguerunt ubere nati.
<val. fl. argon. 2.204> Accelerat Pauor et Geticis Discordia demens
<val. fl. argon. 2.205> E stabulis atraeque genis pallentibus Irae
<val. fl. argon. 2.206> Et Dolus et Rabies et Leti maior imago
<val. fl. argon. 2.207> Visa, truces exserta manus, ut prima uocatu
<val. fl. argon. 2.208> Intonuit signumque dedit Mauortia coniunx.
<val. fl. argon. 2.209> Hic aliud Venus et multo magis ipsa tremendum
<val. fl. argon. 2.210> Orsa nefas gemitus fingit uocesque cadentum
<val. fl. argon. 2.211> Irrupitque domos et singultantia gestans
<val. fl. argon. 2.212> Ora manu taboque sinus perfusa recenti
<val. fl. argon. 2.213> Arrectisque comis "meritos en prima reuertor
<val. fl. argon. 2.214> Vlta toros, premit ecce dies." tum uerbere uictas
<val. fl. argon. 2.215> In thalamos agit et cunctantibus inuenit enses.
<val. fl. argon. 2.216> Vnde ego tot scelerum facies, tot fata iacentum
<val. fl. argon. 2.217> Exsequar? heu uatem monstris quibus intulit ordo!
<val. fl. argon. 2.218> Quae se aperit series! o qui me uera canentem
<val. fl. argon. 2.219> Sistat et hac nostras exsoluat imagine noctes!
<val. fl. argon. 2.220> Inuadunt aditus et quondam cara suorum
<val. fl. argon. 2.221> Corpora, pars ut erant dapibus uinoque soporos,
<val. fl. argon. 2.222> Pars, conferre manus etiam magnisque paratae,
<val. fl. argon. 2.223> Cum facibus quosdam insomnes et cuncta tuentes,
<val. fl. argon. 2.224> Sed temptare fugam prohibetque capessere contra
<val. fl. argon. 2.225> Arma metus, adeo ingentes inimica uideri
<val. fl. argon. 2.226> Diua dabat, notaque sonat uox coniuge maior;
<val. fl. argon. 2.227> Tantum oculos pressere ** (==CA-A+) uelut agmina cernant
<val. fl. argon. 2.228> Eumenidum ferrumue super Bellona coruscet.
<val. fl. argon. 2.229> Hoc soror, hoc coniunx, propiorque hoc nata parensque
<val. fl. argon. 2.230> Saeua ualet, prensosque toris mactatque trahitque
<val. fl. argon. 2.231> Femineum genus, immanes quos sternere Bessi
<val. fl. argon. 2.232> Nec Geticae potuere manus aut aequoris irae.
<val. fl. argon. 2.233> His cruor in thalamis et anhela in pectore fumant
<val. fl. argon. 2.234> Vulnera seque toris misero luctamine trunci
<val. fl. argon. 2.235> Deuoluunt: diras aliae ad fastigia taedas
<val. fl. argon. 2.236> Iniciunt adduntque domos; pars ignibus atris
<val. fl. argon. 2.237> Effugiunt propere, sed dura in limine coniunx
<val. fl. argon. 2.238> Obsidet et uiso repetunt incendia ferro.
<val. fl. argon. 2.239> Ast aliae Thressas, labem causamque furorum,
<val. fl. argon. 2.240> Diripiunt; mixti gemitus clamorque precantum
<val. fl. argon. 2.241> Barbarus ignotaeque implebant aethera uoces.
<val. fl. argon. 2.242> Sed tibi nunc quae digna tuis ingentibus ausis
<val. fl. argon. 2.243> Orsa feram, decus et patriae laus una ruentis
<val. fl. argon. 2.244> Hypsipyle? non ulla meo te carmine dictam
<val. fl. argon. 2.245> Abstulerint, durent Latii modo, saecula, fasti
<val. fl. argon. 2.246> Iliacique lares tantique palatia regni.
<val. fl. argon. 2.247> Irruerant actae pariter nataeque nurusque
<val. fl. argon. 2.248> Totaque iam sparsis exarserat insula monstris
<val. fl. argon. 2.249> Illa pias armata manus "fuge protinus urbem
<val. fl. argon. 2.250> Meque, pater. non hostis," ait "non moenia laesi
<val. fl. argon. 2.251> Thraces habent; nostrum hoc facinus: ne quaere quis auctor.
<val. fl. argon. 2.252> Iam fuge, iam dubiae donum rape mentis, et ensem
<val. fl. argon. 2.253> Tu potius, miser, oro, tene." tunc excipit artus
<val. fl. argon. 2.254> Obnubitque capit tacitumque ad conscia Bacchi
<val. fl. argon. 2.255> Templa rapit primoque manus a limine tendens
<val. fl. argon. 2.256>"Exime nos sceleri, pater, et miserere piorum
<val. fl. argon. 2.257> Rursus" ait. tacita pauidum tunc sede locauit
<val. fl. argon. 2.258> Sub pedibus dextraque dei; latet ille receptus
<val. fl. argon. 2.259> Veste sacra: uoces chorus et trieterica reddunt
<val. fl. argon. 2.260> Aera sonum fixaeque fremunt in limine tigres.
<val. fl. argon. 2.261> Regina ut roseis Auroram surgere bigis
<val. fl. argon. 2.262> Vidit et insomni lassatas turbine tandem
<val. fl. argon. 2.263> Conticuisse domos, stabilem quando optima facta
<val. fl. argon. 2.264> Dant animum maiorque piis audacia coeptis,
<val. fl. argon. 2.265> Serta patri iuuenisque comam uestesque Lyaei
<val. fl. argon. 2.266> Induit et medium curru locat aeraque circum
<val. fl. argon. 2.267> Tympanaque et plenas tacita formidine cistas.
<val. fl. argon. 2.268> Ipsa sinus hederisque ligat famularibus artus
<val. fl. argon. 2.269> Pampineamque quatit uentosis ictibus hastam,
<val. fl. argon. 2.270> Respiciens teneat uirides uelatus habenas
<val. fl. argon. 2.271> Vt pater, <e> niuea tumeant ut cornua mitra
<val. fl. argon. 2.272> Et sacer ut Bacchum referat scyphus. impulit acri
<val. fl. argon. 2.273> Tum ualidas stridore fores rapiturque per urbem
<val. fl. argon. 2.274> Talia uoce canens: "linque o mihi caede madentem,
<val. fl. argon. 2.275> Bacche, domum; sine foedatum te funere pontus
<val. fl. argon. 2.276> Expiet et referam lotos in templa dracones."
<val. fl. argon. 2.277> Sic medios egressa metus, facit ipse uerendam
<val. fl. argon. 2.278> Nam deus et flatu non inscia gliscit anhelo.
<val. fl. argon. 2.279> Iamque senem tacitis saeua procul urbe remotum
<val. fl. argon. 2.280> Occulerat siluis, ipsam sed conscius ausi
<val. fl. argon. 2.281> Nocte dieque pauor fraudataque turbat Erinys.
<val. fl. argon. 2.282> Non similes iam ferre choros (semel orgia fallunt)
<val. fl. argon. 2.283> Audet, non patrios furiis accendere saltus,
<val. fl. argon. 2.284> Et fuga diuersas misero quaerenda per artes.
<val. fl. argon. 2.285> Visa ratis saeuae defecta laboribus undae
<val. fl. argon. 2.286> Quam Thetidi longinqua dies Glaucoque repostam
<val. fl. argon. 2.287> Solibus et canis urebat luna pruinis.
<val. fl. argon. 2.288> Huc genitorem altae per opaca silentia noctis
<val. fl. argon. 2.289> Praecipitem siluis rapit et sic maesta profatur:
<val. fl. argon. 2.290>"Quam, genitor, patriam, quantas modo linquis inanes
<val. fl. argon. 2.291> Pube domos! pro dira lues, pro noctis acerbae
<val. fl. argon. 2.292> Exitium! talin possum te credere puppi,
<val. fl. argon. 2.293> Care parens? possum tantis retinere periclis?
<val. fl. argon. 2.294> Soluimus heu serum Furiis scelus. adnue uotis,
<val. fl. argon. 2.295> Diua, soporiferas quae nunc trahis aequore bigas.
<val. fl. argon. 2.296> Non populos, non dite solum, non ulla parenti
<val. fl. argon. 2.297> Regna peto; patria liceat decedere terra.
<val. fl. argon. 2.298> Quando ego seruato mediam genitore per urbem
<val. fl. argon. 2.299> Laeta ferar? quando hic lacrimas planctusque uidebo?"
<val. fl. argon. 2.300> Dixerat; ille procul trunca fugit anxius alno
<val. fl. argon. 2.301> Taurorumque locos delubraque saeua Dianae
<val. fl. argon. 2.302> Aduenit. hic illum tristi, dea, praeficis arae
<val. fl. argon. 2.303> Ense dato: mora nec terris tibi longa cruentis;
<val. fl. argon. 2.304> Iam nemus Egeriae, iam te ciet altus ab Alba
<val. fl. argon. 2.305> Iuppiter et soli non mitis Aricia regi.
<val. fl. argon. 2.306> Arcem nata petit, quo iam manus horrida matrum
<val. fl. argon. 2.307> Congruerat. rauco fremitu sedere parentum
<val. fl. argon. 2.308> Natorumque locis uacuaeque in moenibus urbis
<val. fl. argon. 2.309> Iura nouant; donant solio sceptrisque paternis
<val. fl. argon. 2.310> Vt meritam redeuntque piae sua praemia menti.
<val. fl. argon. 2.311> Ecce procul ualidis Lemnon tendentia remis
<val. fl. argon. 2.312> Arma notant; rapitur subito regina tumultu
<val. fl. argon. 2.313> Conciliumque uocat. non illis obuia tela
<val. fl. argon. 2.314> Ferre nec infestos derat furor improbus ignes,
<val. fl. argon. 2.315> Ni Veneris saeuas fregisset Mulciber iras.
<val. fl. argon. 2.316> Tunc etiam uates Phoebo dilecta Polyxo
<val. fl. argon. 2.317>(Non patriam, non certa genus, sed maxima Ceto
<val. fl. argon. 2.318> Proteaque ambiguum Phariis *e* ab antris
<val. fl. argon. 2.319> Huc rexisse uias iunctis super aequora phocis;
<val. fl. argon. 2.320> Saepe imis se condit aquis cunctataque paulum
<val. fl. argon. 2.321> Surgit ut auditas referens in gurgite uoces)
<val. fl. argon. 2.322>"Portum demus" ait " ** (==CA*A+C) haec, credite, puppis
<val. fl. argon. 2.323> Aduenit et leuior Lemno deus aequore flexit
<val. fl. argon. 2.324> Huc Minyas; Venus ipsa uolens dat foedera iungi
<val. fl. argon. 2.325> Dum uires utero maternaque sufficit aetas."
<val. fl. argon. 2.326> Dicta placent portatque preces ad litora Grais
<val. fl. argon. 2.327> Iphinoe; nec turba nocens scelerisque recentis
<val. fl. argon. 2.328> Signa mouent tollitque loci Cytherea timorem.
<val. fl. argon. 2.329> Protinus ingentem procerum dux nomine taurum
<val. fl. argon. 2.330> Deicit, insuetis et iam pia munera templis
<val. fl. argon. 2.331> Reddit *** et hac prima Veneris calet ara iuuenca.
<val. fl. argon. 2.332> Ventum erat ad rupem cuius pendentia nigris
<val. fl. argon. 2.333> Fumant saxa iugis coquiturque uaporibus aer.
<val. fl. argon. 2.334> Substitit Aesonides atque hic regina precari
<val. fl. argon. 2.335> Hortatur causasque docens "haec antra uidetis
<val. fl. argon. 2.336> Vulcanique" ait "ecce domos; date uina precesque.
<val. fl. argon. 2.337> Forsitan hoc factum iaceat iam fulmen in antro;
<val. fl. argon. 2.338> Nox dabit ipsa fidem, clausae cum murmura flammae,
<val. fl. argon. 2.339> Hospes, et incussae sonitum mirabere massae."
<val. fl. argon. 2.340> Moenia tum uiresque loci ueteresque parentum
<val. fl. argon. 2.341> Iactat opes. mediis famulae conuiuia tectis
<val. fl. argon. 2.342> Expediunt; Tyrio uibrat torus igneus ostro.
<val. fl. argon. 2.343> Stat maerens atauos reges regesque maritos
<val. fl. argon. 2.344> Thressa manus, quaecumque faces timuisse iugales
<val. fl. argon. 2.345> Credita nec dominae sanctum tetigisse cubile.
<val. fl. argon. 2.346> Iam medium Aesonides, iam se regina locauit,
<val. fl. argon. 2.347> Post alii proceres; sacris dum uincitur extis
<val. fl. argon. 2.348> Prima fames circum pateris it Bacchus et omnis
<val. fl. argon. 2.349> Aula silet; dapibus coeptis mox tempora fallunt
<val. fl. argon. 2.350> Noctis et in seras durant sermonibus umbras:
<val. fl. argon. 2.351> Praecipueque ducis casus mirata requirit
<val. fl. argon. 2.352> Hypsipyle quae fata trahant, quae regis agat uis,
<val. fl. argon. 2.353> Aut unde Haemoniae molem ratis; unius haeret
<val. fl. argon. 2.354> Alloquio et blandos paulatim colligit ignes,
<val. fl. argon. 2.355> Iam non dura toris Veneri nec iniqua reuersae.
<val. fl. argon. 2.356> Et deus ipse moras spatiumque indulget amori;
<val. fl. argon. 2.357> Pliada lege poli nimboso mouerat astro
<val. fl. argon. 2.358> Iuppiter aeternum uoluens opus, et simul undis
<val. fl. argon. 2.359> Cuncta ruunt, unoque dei Pangaea sub ictu
<val. fl. argon. 2.360> Gargaraque et Moesi steterant formidine luci.
<val. fl. argon. 2.361> Saeuior haud alio mortales tempore gentes
<val. fl. argon. 2.362> Terror agit; tunc urget enim, tunc flagitat iras
<val. fl. argon. 2.363> In populos Astraea Iouem, terrisque relictis
<val. fl. argon. 2.364> Inuocat adsiduo Saturnia sidera questu.
<val. fl. argon. 2.365> Insequitur niger et magnis cum fratribus Eurus
<val. fl. argon. 2.366> Intonat Aegaeo, tenditque ad litora pontus.
<val. fl. argon. 2.367> Et lunam quarto densam uidet imbribus ortu
<val. fl. argon. 2.368> Thespiades, longus coeptis et fluctibus arcet
<val. fl. argon. 2.369> Qui metus. usque nouos diuae melioris ad ignes
<val. fl. argon. 2.370> Vrbe sedent laeti Minyae uiduisque uacantes
<val. fl. argon. 2.371> Indulgent thalamis nimbosque educere luxu
<val. fl. argon. 2.372> Nec iam uelle uias Zephyrosque audire uocantes
<val. fl. argon. 2.373> Dissimulant, donec resides Tirynthius heros
<val. fl. argon. 2.374> Non tulit, ipse rati inuigilans atque integer urbis.
<val. fl. argon. 2.375> Inuidisse deos tantum maris aequor adortis
<val. fl. argon. 2.376> Desertasque domos fraudataque tempore segni
<val. fl. argon. 2.377> Vota patrum; quid et ipse uiris cunctantibus adsit?
<val. fl. argon. 2.378>"O miseri quicumque tuis accessimus actis!
<val. fl. argon. 2.379> Phasin et Aeeten Scythicique pericula ponti
<val. fl. argon. 2.380> Redde" ait "Aesonide; me tecum solus in aequor
<val. fl. argon. 2.381> Rerum traxit amor, dum spes mihi sistere montes
<val. fl. argon. 2.382> Cyaneos uigilemque alium spoliare draconem.
<val. fl. argon. 2.383> Si sedet Aegaei scopulos habitare profundi
<val. fl. argon. 2.384> Hoc mecum Telamon peraget meus." haec ubi dicta
<val. fl. argon. 2.385> Haud secus Aesonides monitis accensus amaris
<val. fl. argon. 2.386> Quam bellator equus, longa quem frigida pace
<val. fl. argon. 2.387> Terra iuuat, uix in laeuos piger angitur orbes,
<val. fl. argon. 2.388> Frena tamen dominumque uelit si Martius aures
<val. fl. argon. 2.389> Clamor et obliti rursus fragor impleat aeris.
<val. fl. argon. 2.390> Tunc Argum Tiphynque uocat pelagoque parari
<val. fl. argon. 2.391> Praecipitat; petit ingenti clamore magister
<val. fl. argon. 2.392> Arma uiros pariter sparsosque in litore remos.
<val. fl. argon. 2.393> Exoritur nouus urbe dolor planctusque per omnes
<val. fl. argon. 2.394> Et facies antiqua domos: sibi moenia linqui
<val. fl. argon. 2.395> En iterum, et quando natorum pignora, gentem
<val. fl. argon. 2.396> Qui recolant, qui sceptra gerant? nunc triste nefandae
<val. fl. argon. 2.397> Noctis opus, uidui nunc illa silentia tecti
<val. fl. argon. 2.398> Saeua magis, thalamos excussaque uincla quod ausae
<val. fl. argon. 2.399> Induere atque iterum tales admittere curas.
<val. fl. argon. 2.400> Ipsa quoque Hypsipyle, subitos per litora cursus
<val. fl. argon. 2.401> Vt uidit totaque uiros decedere Lemno,
<val. fl. argon. 2.402> Ingemit et tali compellat Iasona questu:
<val. fl. argon. 2.403>"Iamne placet primo deducere uela sereno,
<val. fl. argon. 2.404> Carius o mihi patre caput? modo saeua quierunt
<val. fl. argon. 2.405> Aequora. sic portus fugeret ratis, aspera si te
<val. fl. argon. 2.406> Plias in aduersae tenuisset litore Thraces.
<val. fl. argon. 2.407> Ergo moras caelo cursumque tenentibus undis
<val. fl. argon. 2.408> Debuimus?" dixit lacrimans haesuraque caro
<val. fl. argon. 2.409> Dona duci promit, chlamydem textosque labores.
<val. fl. argon. 2.410> Illic seruati genitoris conscia sacra
<val. fl. argon. 2.411> Pressit acu currusque pios; stant saeua pauentum
<val. fl. argon. 2.412> Agmina dantque locum; uiridi circum horrida tela
<val. fl. argon. 2.413> Silua tremit; mediis refugit pater anxius umbris.
<val. fl. argon. 2.414> Pars et frondosae raptus expresserat Idae
<val. fl. argon. 2.415> Illustremque fugam pueri; mox aethere laetus
<val. fl. argon. 2.416> Astabat mensis; quin et Iouis armiger ipse
<val. fl. argon. 2.417> Accipit a Phrygio iam pocula blanda ministro.
<val. fl. argon. 2.418> Tunc ensem notumque ferens insigne Thoantis
<val. fl. argon. 2.419>"Accipe" ait, "bellis mediaeque ut puluere pugnae
<val. fl. argon. 2.420> Sim comes, Aetnaei genitor quae flammea gessit
<val. fl. argon. 2.421> Dona dei, nunc digna tuis adiungier armis.
<val. fl. argon. 2.422> I memor, i, terrae quae uos amplexa quieto
<val. fl. argon. 2.423> Prima sinu, refer et domitis a Colchidos oris
<val. fl. argon. 2.424> Vela per hunc utero quem linquis Iasona nostro."
<val. fl. argon. 2.425> Sic ait Haemonii labens in colla mariti,
<val. fl. argon. 2.426> Nec minus Orphea tristis ceruice tuaque,
<val. fl. argon. 2.427> Aeacide, et gemino coniunx a Castore pendet.
<val. fl. argon. 2.428> Has inter lacrimas legitur piger uncus harenis.
<val. fl. argon. 2.429> Iam remi rapuere ratem, iam flamina portant;
<val. fl. argon. 2.430> Spumea subsequitur fugientis semita claui.
<val. fl. argon. 2.431> Tunc tenuis Lemnos, crescitque Electria tellus
<val. fl. argon. 2.432> Threiciis arcana sacris. hic numinis ingens
<val. fl. argon. 2.433> Horror et incautis decreta piacula linguis.
<val. fl. argon. 2.434> Hanc demissa Ioui non umquam laedere fluctu
<val. fl. argon. 2.435> Audet hiems; sponte ipse deus tunc asperat undas
<val. fl. argon. 2.436> Cum uetat infidos sua litora tangere nautas.
<val. fl. argon. 2.437> Obuius at Minyas terris adytisque sacerdos
<val. fl. argon. 2.438> Excipit hospitibus reserans secreta Thyotes.
<val. fl. argon. 2.439> Hactenus in populos, mater Samothracia diuum,
<val. fl. argon. 2.440> Missa mane, sacrisque(==SA+CRISQVE) metum seruemus opertis.
<val. fl. argon. 2.441> Illi sole nouo laeti plenique deorum
<val. fl. argon. 2.442> Considunt transtris. iam quas praeuiderat urbes
<val. fl. argon. 2.443> Nauita condebat proraeque accesserat Imbros
<val. fl. argon. 2.444> Et sol aetherias medius conscenderat arces.
<val. fl. argon. 2.445> Thessala Dardaniis tunc primum puppis harenis
<val. fl. argon. 2.446> Appulit et fatis Sigeo litore sedit.
<val. fl. argon. 2.447> Desiliunt; pars hinc leuibus candentia uelis
<val. fl. argon. 2.448> Castra leuat, tracto pars frangit adorea saxo
<val. fl. argon. 2.449> Farra, citum strictis alius de cautibus ignem
<val. fl. argon. 2.450> Ostendit foliis et sulphure pascit amico.
<val. fl. argon. 2.451> Alcides Telamonque comes dum litora blando
<val. fl. argon. 2.452> Anfractu sinuosa legunt uox accidit aures
<val. fl. argon. 2.453> Flebile succedens cum fracta remurmurat unda.
<val. fl. argon. 2.454> Attoniti pressere gradum uacuumque sequuntur
<val. fl. argon. 2.455> Vocis iter. iam certa sonat, desertaque durae
<val. fl. argon. 2.456> Virgo neci quem non hominum superumque uocabat?
<val. fl. argon. 2.457> Acrius hoc instare uiri succurrere certi,
<val. fl. argon. 2.458> Qualiter, impleuit gemitu cum taurus acerbo
<val. fl. argon. 2.459> Auia frangentem morsu super alta leonem
<val. fl. argon. 2.460> Terga ferens, coit e sparso concita mapali
<val. fl. argon. 2.461> Agrestum manus et caeco clamore coloni.
<val. fl. argon. 2.462> Constitit Alcides uisuque enisus in alta
<val. fl. argon. 2.463> Rupe truces manicas defectaque uirginis ora
<val. fl. argon. 2.464> Cernit et ad primos turgentia lumina fletus,
<val. fl. argon. 2.465> Exanimum ueluti multa tamen arte coactum
<val. fl. argon. 2.466> Maeret ebur, Pariusue notas et nomina sumit
<val. fl. argon. 2.467> Cum lapis aut liquidi referunt miranda colores.
<val. fl. argon. 2.468> Ductor ait "quod, uirgo, tibi nomenque genusque,
<val. fl. argon. 2.469> Quae sors ista, doce, tendunt cur uincula palmas?"
<val. fl. argon. 2.470> Illa tremens tristique oculos deiecta pudore
<val. fl. argon. 2.471>"Non ego digna malis" inquit; "suprema parentum
<val. fl. argon. 2.472> Dona uides, ostro scopulos auroque frequentes.
<val. fl. argon. 2.473> Nos Ili felix quondam genus, inuida donec
<val. fl. argon. 2.474> Laomedonteos fugeret fortuna penates.
<val. fl. argon. 2.475> Principio morbi caeloque exacta sereno
<val. fl. argon. 2.476> Temperies, arsere rogis certantibus agri;
<val. fl. argon. 2.477> Tum subitus fragor et fluctus Idaea mouentes
<val. fl. argon. 2.478> Cum stabulis nemora: ecce repens consurgere ponto
<val. fl. argon. 2.479> Belua, monstrum ingens; hanc tu nec montibus ullis
<val. fl. argon. 2.480> Nec nostro metire mari. primaeua furenti
<val. fl. argon. 2.481> Huic manus amplexus inter planctusque parentum
<val. fl. argon. 2.482> Deditur; hoc sortes, hoc corniger imperat Hammon,
<val. fl. argon. 2.483> Virgineam damnare animam sortitaque Lethen
<val. fl. argon. 2.484> Corpora. crudelis scopulis me destinat urna.
<val. fl. argon. 2.485> Verum o iam redeunt Phrygibus si numina, tuque
<val. fl. argon. 2.486> Ille ades auguriis promisse et sorte deorum
<val. fl. argon. 2.487> Iam cui candentes uotiuo in gramine pascit
<val. fl. argon. 2.488> Cornipedes genitor, nostrae stata dona salutis,
<val. fl. argon. 2.489> Adnue meque, precor, defectaque Pergama monstris
<val. fl. argon. 2.490> Eripe, namque potes; neque enim tam lata uidebam
<val. fl. argon. 2.491> Pectora Neptunus muros cum iungeret astris,
<val. fl. argon. 2.492> Nec tales umeros pharetramque gerebat Apollo."
<val. fl. argon. 2.493> Auxerat haec locus et facies maestissima capti
<val. fl. argon. 2.494> Litoris et tumuli caelumque quod incubat urbi,
<val. fl. argon. 2.495> Quale laborantis Nemees iter aut Erymanthi
<val. fl. argon. 2.496> Vidit et infectae miseratus flumina Lernae.
<val. fl. argon. 2.497> Dat procul interea signum Neptunus, et una
<val. fl. argon. 2.498> Monstriferi mugire sinus Sigeaque pestis
<val. fl. argon. 2.499> Agglomerare fretum, cuius stellantia glauca
<val. fl. argon. 2.500> Lumina nube tremunt atque ordine curua trisulco
<val. fl. argon. 2.501> Fulmineus quatit ora fragor pelagoque remenso
<val. fl. argon. 2.502> Cauda redit passosque sinus rapit ardua ceruix.
<val. fl. argon. 2.503> Illam incumbentem per mille uolumina pontus
<val. fl. argon. 2.504> Prosequitur lateri adsultans trepidisque ruentem
<val. fl. argon. 2.505> Litoribus sua cogit hiems. non fluctibus aequis
<val. fl. argon. 2.506> Nubiferi uenit unda Noti, non Africus alto
<val. fl. argon. 2.507> Tantus ouat patriisque manus cum plenus habenis
<val. fl. argon. 2.508> Orion bipedum flatu mare tollit equorum.
<val. fl. argon. 2.509> Ecce ducem placitae furiis crudescere pugnae
<val. fl. argon. 2.510> Surgentemque toris stupet immanemque paratu
<val. fl. argon. 2.511> Aeacides pulsentque graues ut terga pharetrae.
<val. fl. argon. 2.512> Ille patrem pelagique deos suaque arma precatus
<val. fl. argon. 2.513> Insiluit scopulo, motumque e sedibus aequor
<val. fl. argon. 2.514> Horruit et celsi spatiosa uolumina monstri,
<val. fl. argon. 2.515> Qualis ubi a gelidi Boreas conuallibus Hebri
<val. fl. argon. 2.516> Tollitur et uolucres Rhipaea per ardua nubes
<val. fl. argon. 2.517> Praecipitat (piceo nox tum tenet omnia caelo).
<val. fl. argon. 2.518> Illa simul molem horrificam scopulosaque terga
<val. fl. argon. 2.519> Promouet ingentique umbra subit, intremere Ide
<val. fl. argon. 2.520> Illidique rates pronaeque recumbere turres.
<val. fl. argon. 2.521> Occupat Alcides arcu totaque pharetrae
<val. fl. argon. 2.522> Nube premit; non illa magis quam sede mouetur
<val. fl. argon. 2.523> Magnus Eryx, deferre uelint quem uallibus imbres.
<val. fl. argon. 2.524> Iam breuis et telo uolucri non utilis aer;
<val. fl. argon. 2.525> Tum uero fremitus uanique insania coepti
<val. fl. argon. 2.526> Et tacitus pudor, et rursus pallescere uirgo.
<val. fl. argon. 2.527> Proicit arma manu, scopulos uicinaque saxa
<val. fl. argon. 2.528> Respicit, et quantum uentis adiuta uetustas
<val. fl. argon. 2.529> Impulerit pontiue fragor, tantum abscidit imi
<val. fl. argon. 2.530> Concutiens a sede maris. iamque agmine toto
<val. fl. argon. 2.531> Pistris adest miseraeque inhiat iam proxima praedae.
<val. fl. argon. 2.532> Stat mediis elatus aquis recipitque ruentem
<val. fl. argon. 2.533> Alcides saxoque prior surgentia colla
<val. fl. argon. 2.534> Obruit; hinc uastos nodosi roboris ictus
<val. fl. argon. 2.535> Congeminat. fluctus defertur ** (==A+A-C) in imos
<val. fl. argon. 2.536> Iam totis resoluta uadis; Idaeaque mater
<val. fl. argon. 2.537> Et chorus et summis ulularunt collibus Amnes.
<val. fl. argon. 2.538> Protinus e speculis et opaca ualle resurgunt
<val. fl. argon. 2.539> Pastores magnisque petunt clamoribus urbem.
<val. fl. argon. 2.540> Nuntius hinc socios Telamon uocat, ac simul ipsi
<val. fl. argon. 2.541> Horrescunt subitoque uident in sanguine puppem.
<val. fl. argon. 2.542> Nec minus in scopulos crudique cacumina saxi
<val. fl. argon. 2.543> Emicat Alcides uinclisque tenentibus aufert
<val. fl. argon. 2.544> Virgineas de rupe manus aptatque superbis
<val. fl. argon. 2.545> Arma umeris. regem inde petens superabat ouanti
<val. fl. argon. 2.546> Litora tuta gradu, qualis per pascua uictor
<val. fl. argon. 2.547> Ingreditur, tum colla tumens, tum celsior armos
<val. fl. argon. 2.548> Taurus, ubi adsueti pecoris stabula alta reuisit
<val. fl. argon. 2.549> Et patrium nemus et bello quos ultus amores.
<val. fl. argon. 2.550> Obuia cui contra longis emissa tenebris
<val. fl. argon. 2.551> Turba Phrygum paruumque trahens cum coniuge natum
<val. fl. argon. 2.552> Laomedon; iam maestus equos, iam debita posci
<val. fl. argon. 2.553> Dona gemit. pars aerii fastigia muri
<val. fl. argon. 2.554> Cingit et ignotis iuuenem mirantur in armis.
<val. fl. argon. 2.555> Illum torua tuens atque acri lubricus astu
<val. fl. argon. 2.556> Rex subit et patrio fatur male laetus amore
<val. fl. argon. 2.557>"Maxime Graiugenum, quem non Sigea petentem
<val. fl. argon. 2.558> Litora nec nostrae miserantem funera Troiae
<val. fl. argon. 2.559> Appulit his Fors ipsa locis, si uera parentem
<val. fl. argon. 2.560> Fama Iouem summique tibi genus esse Tonantis,
<val. fl. argon. 2.561> Noster ades iunctisque uenis; sator unus et idem
<val. fl. argon. 2.562> Stirpis honos, quamquam longis disiungimur oris.
<val. fl. argon. 2.563> Quot mihi post lacrimas, post quanta piacula patrum
<val. fl. argon. 2.564> Serus ades, quam parua tuis iam gloria factis!
<val. fl. argon. 2.565> Verum age nunc socios fraternis moenibus infer;
<val. fl. argon. 2.566> Crastina lux biiuges stabulis ostendet apertis."
<val. fl. argon. 2.567> Dixerat haec tacitusque dolos dirumque uolutat
<val. fl. argon. 2.568> Corde nefas, clausum ut thalamis somnoque grauatum
<val. fl. argon. 2.569> Immolet et rapta ludat responsa pharetra;
<val. fl. argon. 2.570> Namque bis Herculeis deberi Pergama telis
<val. fl. argon. 2.571> Audierat. Priami sed quis iam uertere regnis
<val. fl. argon. 2.572> Fata queat? manet immotis nox *turica* lustris
<val. fl. argon. 2.573> Et genus Aeneadum et Troiae melioris honores.
<val. fl. argon. 2.574>"Nos" ait "ad Scythici" Tirynthius "ostia ponti
<val. fl. argon. 2.575> Raptat iter; mox huc uestras reuehemur ad oras
<val. fl. argon. 2.576> Donaque dicta feram." tum uero plura uocatis
<val. fl. argon. 2.577> Adnuit ille deis. promissa infida tyranni
<val. fl. argon. 2.578> Iam Phryges et miserae flebant discrimina Troiae.
<val. fl. argon. 2.579> Panditur hinc totis in noctem carbasus alis
<val. fl. argon. 2.580> Litoraque et ueteris tumulos praelabitur Ili
<val. fl. argon. 2.581> Dardaniumque patrem: uigili simul omnia ludo
<val. fl. argon. 2.582> Festa uident; hinc unda, sacris hinc ignibus Ide
<val. fl. argon. 2.583> Vibrat et horrisonae respondent Gargara buxo.
<val. fl. argon. 2.584> Inde ubi iam medii tenuere silentia ponti
<val. fl. argon. 2.585> Stridentesque iuuant aurae, Phrixea subibant
<val. fl. argon. 2.586> Aequora et angustas quondam sine nomine fauces.
<val. fl. argon. 2.587> Ecce autem prima uolucrem sub luce dehiscens
<val. fl. argon. 2.588> Terruit unda ratem, uittataque constitit Helle,
<val. fl. argon. 2.589> Iam Panopes Thetidisque soror iamque aurea laeua
<val. fl. argon. 2.590> Sceptra tenens. dum sternit aquas proceresque ducemque
<val. fl. argon. 2.591> Aspicit et placidis compellat Iasona dictis.
<val. fl. argon. 2.592>"Te quoque ab Haemoniis ignota per aequora terris
<val. fl. argon. 2.593> Regna infesta domus fatisque simillima nostris
<val. fl. argon. 2.594> Fata ferunt; iterum Aeolios fortuna nepotes
<val. fl. argon. 2.595> Spargit et infelix Scythicum gens quaeritis amnem.
<val. fl. argon. 2.596> Vasta super tellus, longum (ne defice coeptis)
<val. fl. argon. 2.597> Aequor, et ipse procul, uerum dabit ostia, Phasis.
<val. fl. argon. 2.598> Hic nemus arcanum geminaeque uirentibus arae
<val. fl. argon. 2.599> Stant tumulis; hic prima pia sollemnia Phrixo
<val. fl. argon. 2.600> Ferte manu cinerique, precor, mea reddite dicta:
<val. fl. argon. 2.601>*non ego per Stygiae, quod rere, silentia ripae,
<val. fl. argon. 2.602> Frater, agor; frustra uacui scrutaris Auerni,
<val. fl. argon. 2.603> Care, uias; neque enim scopulis me et fluctibus actam
<val. fl. argon. 2.604> Frangit hiems: celeri extemplo subiere ruentem
<val. fl. argon. 2.605> Cymothoe Glaucusque manu; pater ipse profundi
<val. fl. argon. 2.606> Has etiam sedes, haec numine tradidit aequo
<val. fl. argon. 2.607> Regna nec Inois noster sinus inuidet undis.*"
<val. fl. argon. 2.608> Dixerat et maestos tranquilla sub aequora uultus
<val. fl. argon. 2.609> Cum gemitu tulit, ut patrii rediere dolores.
<val. fl. argon. 2.610> Tum pelago uina inuergens dux talibus infit:
<val. fl. argon. 2.611>"Vndarum decus et gentis, Cretheia uirgo,
<val. fl. argon. 2.612> Pande uiam cursuque tuos age, diua, secundo",
<val. fl. argon. 2.613> Immittitque ratem mediasque interuolat urbes
<val. fl. argon. 2.614> Qua breuibus furit aestus aquis Asiamque prementem
<val. fl. argon. 2.615> Effugit abruptis Europa immanior oris.
<val. fl. argon. 2.616> Has etiam terras consertaque gentibus arua
<val. fl. argon. 2.617> Sic pelago pulsante, reor, Neptunia quondam
<val. fl. argon. 2.618> Cuspis et aduersi longus labor abscidit aeui
<val. fl. argon. 2.619> Vt Siculum Libycumque latus, stupuitque fragore
<val. fl. argon. 2.620> Ianus et occiduis regnator montibus Atlans.
<val. fl. argon. 2.621> Iam iuga Percotes Pariumque infame fragosis
<val. fl. argon. 2.622> Exsuperant Pityamque uadis, transmissaque puppi
<val. fl. argon. 2.623> Lampsacus, Ogygii quam nec trieterica Bacchi
<val. fl. argon. 2.624> Sacra neque arcanis Phrygius furor inuehit antris
<val. fl. argon. 2.625> Sed suus in Venerem raptat deus. illius aras
<val. fl. argon. 2.626> Vrbe super celsique uident uelamina templi.
<val. fl. argon. 2.627> Rarior hinc tellus atque ingens undique caelum
<val. fl. argon. 2.628> Rursus et incipiens alium prospectus in orbem.
<val. fl. argon. 2.629> Terra sinu medio Pontum iacet inter et Hellen
<val. fl. argon. 2.630> Ceu fundo prolata maris; namque improba caecis
<val. fl. argon. 2.631> Intulit arua uadis longoque per aequora dorso
<val. fl. argon. 2.632> Litus agit: tenet hinc ueterem confinibus oris
<val. fl. argon. 2.633> Pars Phrygiam, pars discreti iuga pinea montis.
<val. fl. argon. 2.634> Nec procul ad tenuis surgit confinia ponti
<val. fl. argon. 2.635> Vrbs placidis demissa iugis; rex diuitis agri
<val. fl. argon. 2.636> Cyzicus. Haemoniae qui tum noua signa carinae
<val. fl. argon. 2.637> Vt uidet, ipse ultro primas procurrit ad undas
<val. fl. argon. 2.638> Miraturque uiros dextramque amplexus et haerens
<val. fl. argon. 2.639> Incipit "o terris nunc primum cognita nostris
<val. fl. argon. 2.640> Emathiae manus et fama mihi maior imago,
<val. fl. argon. 2.641> Non tamen haec adeo semota neque ardua tellus
<val. fl. argon. 2.642> Longaque iam populis inter uia lucis eoae
<val. fl. argon. 2.643> Cum tales intrasse duces, tot robora cerno.
<val. fl. argon. 2.644> Nam licet hinc saeuas tellus alat horrida gentes
<val. fl. argon. 2.645> Meque fremens tumido circumfluat ore Propontis,
<val. fl. argon. 2.646> Vestra fides ritusque pares et mitia cultu
<val. fl. argon. 2.647> His etiam mihi corda locis; procul effera uirtus
<val. fl. argon. 2.648> Bebrycis et Scythici procul inclementia sacri."
<val. fl. argon. 2.649> Sic memorat laetosque rapit, simul hospita pandi
<val. fl. argon. 2.650> Tecta iubet templisque sacros largitur honores.
<val. fl. argon. 2.651> Stant gemmis auroque tori mensaeque paratu
<val. fl. argon. 2.652> Regifico centumque pares primaeua ministri
<val. fl. argon. 2.653> Corpora; pars epulas manibus, pars aurea gestant
<val. fl. argon. 2.654> Pocula bellorum casus expressa recentum.
<val. fl. argon. 2.655> Atque ea prima duci porgens carchesia Graio
<val. fl. argon. 2.656> Cyzicus "hic portus" inquit "mihi territat hostis,
<val. fl. argon. 2.657> Has acies sub nocte refert, haec uersa Pelasgum
<val. fl. argon. 2.658> Terga uides, meus hic ratibus qui pascitur ignis."
<val. fl. argon. 2.659> Subicit Aesonides "utinam nunc ira Pelasgos
<val. fl. argon. 2.660> Afferat et solitis temptet concurrere furtis
<val. fl. argon. 2.661> Cunctaque se ratibus fundat manus; arma uidebis
<val. fl. argon. 2.662> Hospita nec post hanc ultra tibi proelia noctem."
<val. fl. argon. 2.663> Sic ait hasque inter uariis nox plurima dictis
<val. fl. argon. 2.664> Rapta uices nec non simili lux postera tractu.
<val. fl. argon. 3.1> Tertia iam gelidas Tithonia soluerat umbras 
<val. fl. argon. 3.2> Exueratque polum; Tiphyn placida alta uocabant. 
<val. fl. argon. 3.3> It tectis Argoa manus, simul urbe profusi 
<val. fl. argon. 3.4> Aenidae caris socium digressibus haerent. 
<val. fl. argon. 3.5> Dant Cererem lectumque pecus nec palmite Bacchum 
<val. fl. argon. 3.6> Bithyno Phrygioue satum, sed quem sua noto 
<val. fl. argon. 3.7> Colle per angustae Lesbos freta suggerit Helles. 
<val. fl. argon. 3.8> Ipse agit Aesonidae iunctos ad litora gressus 
<val. fl. argon. 3.9> Cyzicus abscessu lacrimans ..., 
<val. fl. argon. 3.10> Quas dabat et picto Clite uariauerat auro, 
<val. fl. argon. 3.11> Tum galeam et patriae telum insuperabile dextrae 
<val. fl. argon. 3.12> Addidit. ipse ducis pateras et Thessala contra 
<val. fl. argon. 3.13> Frena capit manibusque datis iunxere penates. 
<val. fl. argon. 3.14> Tu mihi nunc causas infandaque proelia, Clio, 
<val. fl. argon. 3.15> Pande uirum; tibi enim superum data, uirgo, facultas 
<val. fl. argon. 3.16> Nosse animos rerumque uias. cur talia passus 
<val. fl. argon. 3.17> Arma, quid hospitiis iunctas concurrere dextras 
<val. fl. argon. 3.18> Iuppiter? unde tubae nocturnaque mouit Erinys? 
<val. fl. argon. 3.19> Dindyma sanguineis famulum bacchata lacertis 
<val. fl. argon. 3.20> Dum uolucri quatit asper equo siluasque fatigat 
<val. fl. argon. 3.21> Cyzicus, ingenti praedae deceptus amore 
<val. fl. argon. 3.22> Adsuetum Phrygias dominam uectare per urbes 
<val. fl. argon. 3.23> Oppressit iaculo redeuntem ad frena leonem. 
<val. fl. argon. 3.24> Et nunc ille iubas captiuaque postibus ora 
<val. fl. argon. 3.25> Muneribus primas coniunx Percosia uestes 
<val. fl. argon. 3.26> Imposuit, spolium infelix diuaeque pudendum. 
<val. fl. argon. 3.27> Quae postquam Haemoniam tantae non immemor irae 
<val. fl. argon. 3.28> Aerisono de monte ratem praefixaque regum 
<val. fl. argon. 3.29> Scuta uidet, noua monstra uiro, noua funera uoluit(==VOLVIT), 
<val. fl. argon. 3.30> Vt socias in nocte manus utque impia bella 
<val. fl. argon. 3.31> Conserat et saeuis erroribus implicet urbem. 
<val. fl. argon. 3.32> Nox erat et leni canebant aequora sulco 
<val. fl. argon. 3.33> Et iam prona leues spargebant sidera somnos. 
<val. fl. argon. 3.34> Aura uehit; religant tonsas ueloque Procneson 
<val. fl. argon. 3.35> Et te iam medio flauentem, Rhyndace, ponto 
<val. fl. argon. 3.36> Spumosumque legunt fracta Scylaceon ab unda. 
<val. fl. argon. 3.37> Ipse diem longe solisque cubilia Tiphys 
<val. fl. argon. 3.38> Consulit, ipse ratem uento stellisque ministrat. 
<val. fl. argon. 3.39> Atque illum non ante sopor luctamine tanto 
<val. fl. argon. 3.40> Lenit agens diuum imperiis; cadit inscia clauo 
<val. fl. argon. 3.41> Dextera demittitque oculos, solataque puppis 
<val. fl. argon. 3.42> Turbine flectit iter portuque refertur amico. 
<val. fl. argon. 3.43> Vt notis allapsa uadis, dant aethere longo 
<val. fl. argon. 3.44> Signa tubae uox et mediis emissa tenebris 
<val. fl. argon. 3.45>"Hostis habet portus, soliti rediere Pelasgi." 
<val. fl. argon. 3.46> Rupta quies; deus ancipitem lymphauerat urbem 
<val. fl. argon. 3.47> Mygdoniae Pan iussa ferens saeuissima Matris, 
<val. fl. argon. 3.48> Pan nemorum bellique potens, quem lucis ab horis 
<val. fl. argon. 3.49> Antra tenent, patet ad medias per deuia noctes 
<val. fl. argon. 3.50> Saetigerum latus et toruae coma sibila frontis. 
<val. fl. argon. 3.51> Vox omnes super una tubas, qua conus et enses, 
<val. fl. argon. 3.52> Qua trepidis auriga rotis nocturnaque muris 
<val. fl. argon. 3.53> Claustra cadunt; talesque metus non Martia cassis 
<val. fl. argon. 3.54> Eumenidumque comae, non tristis ab aethere Gorgo 
<val. fl. argon. 3.55> Sparserit aut tantis aciem raptauerit umbris. 
<val. fl. argon. 3.56> Ludus et ille deo, pauidum praesepibus aufert 
<val. fl. argon. 3.57> Cum pecus et profugi sternunt dumeta iuuenci. 
<val. fl. argon. 3.58> Ilicet ad regem clamor ruit. exsilit altis 
<val. fl. argon. 3.59> Somnia dira toris simulacraque pallida linquens 
<val. fl. argon. 3.60> Cyzicus. ecce super foribus Bellona reclusis 
<val. fl. argon. 3.61> Nuda latus passuque mouens orichalca sonoro 
<val. fl. argon. 3.62> Astitit et triplici pulsans fastigia crista 
<val. fl. argon. 3.63> Inde ciere uirum. sequitur per moenia demens 
<val. fl. argon. 3.64> Ille deam et fatis extrema in proelia tendit, 
<val. fl. argon. 3.65> Qualis in Alciden et Thesea Rhoecus iniqui 
<val. fl. argon. 3.66> Nube meri geminam Pholoen maioraque cernens 
<val. fl. argon. 3.67> Antra ruit, qualisue redit uenatibus actis 
<val. fl. argon. 3.68> Lustra pater Triuiamque canens umeroque Learchum 
<val. fl. argon. 3.69> Aduehit, at miserae declinant lumina Thebae. 
<val. fl. argon. 3.70> Iamque adeo nec porta ducem nec pone moratur 
<val. fl. argon. 3.71> Excubias sortita manus, quae prima furenti 
<val. fl. argon. 3.72> Aduolat; hinc alii subeunt, ut proxima quaeque 
<val. fl. argon. 3.73> Intremuit domus et motus accepit inanes. 
<val. fl. argon. 3.74> At Minyas anceps fixit pauor; aegra uirorum 
<val. fl. argon. 3.75> Corda labant, nec quae regio aut discrimina cernunt, 
<val. fl. argon. 3.76> Cur galeae clipeique micent, num peruigil armis 
<val. fl. argon. 3.77><>
<val. fl. argon. 3.78> Donec et hasta uolans immani turbine transtris 
<val. fl. argon. 3.79> Insonuit monuitque ratem rapere obuia caeca 
<val. fl. argon. 3.80> Arma manu. princeps galeam constringit Iason 
<val. fl. argon. 3.81> Vociferans "primam hanc nati, pater, accipe pugnam 
<val. fl. argon. 3.82> Vosque, uiri, optatos huc affore credite Colchos." 
<val. fl. argon. 3.83> Bistonas in medios ceu Martius exsilit astris 
<val. fl. argon. 3.84> Currus, ubi ingentes animae clamorque tubaeque 
<val. fl. argon. 3.85> Sanguineae iuuere deum, non segnius ille 
<val. fl. argon. 3.86> Occupat arua furens; sequitur uis omnis Achiuum. 
<val. fl. argon. 3.87> Agglomerant latera et densis thoracibus horrens 
<val. fl. argon. 3.88> Stat manus, aegisono quam nec fera pectore uirgo 
<val. fl. argon. 3.89> Dispulerit nec dextra Iouis Terrorque Pauorque, 
<val. fl. argon. 3.90> Martis equi. sic contextis umbonibus urgent 
<val. fl. argon. 3.91> Caeruleo ueluti cum Iuppiter agmine nubem 
<val. fl. argon. 3.92> Constituit; certant Zephyri frustaque rigentem 
<val. fl. argon. 3.93> Pulsat utrimque Notus; pendent mortalia longo 
<val. fl. argon. 3.94> Corda metu, quibus illa fretis, quibus incidat aruis. 
<val. fl. argon. 3.95> Hinc manus infelix clamore impellere magno 
<val. fl. argon. 3.96> Saxa facesque atras et tortae pondera fundae; 
<val. fl. argon. 3.97> Fert sonitus immota phalanx irasque retentant 
<val. fl. argon. 3.98> Congeries dum prima fluat. stellantia Mopsus 
<val. fl. argon. 3.99> Tegmina et ingentem Corythi notat Eurytus umbram. 
<val. fl. argon. 3.100> Restitit ille gradu seseque a lumine ferri 
<val. fl. argon. 3.101> Sustinuit praeceps, subitum ceu pastor ad amnem 
<val. fl. argon. 3.102> Spumantem nimbis fluctuque arbusta ruentem. 
<val. fl. argon. 3.103> At Tydeus "en intentis quem uiribus" inquit 
<val. fl. argon. 3.104>"Opperiar manibusque dari quem comminus optem; 
<val. fl. argon. 3.105> Quo steteris moriere loco." subit ilia cuspis 
<val. fl. argon. 3.106> Olenii; dedit ille sonum compressaque mandens 
<val. fl. argon. 3.107> Aequora purpuream singultibus expulit hastam. 
<val. fl. argon. 3.108> Ac uelut in medio rupes latet horrida ponto, 
<val. fl. argon. 3.109> Quam super ignari numquam rexere magistri 
<val. fl. argon. 3.110> Praecipites impune rates, sic agmine caeco 
<val. fl. argon. 3.111> Incurrit strictis manus ensibus. occubat Iron 
<val. fl. argon. 3.112> Et Cotys et Pyrno melior genitore Bienor. 
<val. fl. argon. 3.113> At magis interea diuerso turbida motu 
<val. fl. argon. 3.114> Vrbs agitur. Genyso coniunx amouerat arma: 
<val. fl. argon. 3.115> Ast illi subitus uentis uiuoque reluxit 
<val. fl. argon. 3.116> Torre focus; telis gaudes, miserande, repertis. 
<val. fl. argon. 3.117> Linquit et undantes mensas infectaque pernox 
<val. fl. argon. 3.118> Sacra Medon; chlamys imbelli circumuenit ostro 
<val. fl. argon. 3.119> Torta manum, strictoque uias praefulgurat ense. 
<val. fl. argon. 3.120> Talis in arma ruit, nec uina dapesque remota 
<val. fl. argon. 3.121> Statque loco torus inque omen mansere ministri. 
<val. fl. argon. 3.122> Inde uagi nec tela modis nec casibus isdem 
<val. fl. argon. 3.123> Conseruere manu et longe iacuere perempti. 
<val. fl. argon. 3.124> Ecce grauem nodis pinguique bitumine quassans 
<val. fl. argon. 3.125> Lampada turbata Phlegyas decurrit ab urbe. 
<val. fl. argon. 3.126> Ille leues de more manus aciemque Pelasgum 
<val. fl. argon. 3.127> Per noctem remeasse ratus pulsumque requirens 
<val. fl. argon. 3.128> Saepe sibi uano Thamyrum clamore petebat 
<val. fl. argon. 3.129> Arduus et late fumanti nube coruscus: 
<val. fl. argon. 3.130> Quantus ubi immenso prospexit ab aethere Typhon 
<val. fl. argon. 3.131> Igne simul uentisque rubens, quem Iuppiter alte 
<val. fl. argon. 3.132> Crine tenet; trepidant diro sub lumine puppes. 
<val. fl. argon. 3.133> Tollitur hinc totusque ruit Tirynthius acri 
<val. fl. argon. 3.134> Pectore, certa regens aduersa spicula flamma; 
<val. fl. argon. 3.135> Per piceos accensa globos et pectus harundo 
<val. fl. argon. 3.136> Per medium contenta fugit; ruit ille comanti 
<val. fl. argon. 3.137> Ore facem supra maiorque apparuit ignis. 
<val. fl. argon. 3.138> Ambrosium Peleus, ingentem Ancaeus Echeclum 
<val. fl. argon. 3.139> Sternit et elatae propius succedere dextrae 
<val. fl. argon. 3.140> Telecoonta sinit *delicataque* ora securi
<val. fl. argon. 3.141> Disiecit ceruice tenus; simul aspera uictor 
<val. fl. argon. 3.142> Cingula sublustri uibrantia detrahit umbra. 
<val. fl. argon. 3.143>"Has, precor, exuuias <et> opima cadauera" Nestor 
<val. fl. argon. 3.144>"Linquite" ait; "ferro potius mihi dextera, ferro 
<val. fl. argon. 3.145> Nauet opus," prensumque manu detruncat Amastrum 
<val. fl. argon. 3.146> Diuersasque simul socios inuadere turmas 
<val. fl. argon. 3.147> Admonuit. pergunt rupta testudine fusi 
<val. fl. argon. 3.148> Qua tenebrae campique ferunt. grauis inuenit Ochum 
<val. fl. argon. 3.149> Phlias et trepido Pollux impingitur Hebro. 
<val. fl. argon. 3.150> Ipse super uultus taboque natantia terga 
<val. fl. argon. 3.151> Dux campi Martisque potens, ut caeca, profundo 
<val. fl. argon. 3.152> Currit hiems, Zelyn et Bronten Abrarinque relinquit 
<val. fl. argon. 3.153> Semineces: Glaucum sequitur Glaucumque ruentem 
<val. fl. argon. 3.154> Occupat et iugulo uulnus molitur aperto. 
<val. fl. argon. 3.155> Ille manu contra telum tenet ultima frustra 
<val. fl. argon. 3.156> Verba ciens, fixamque uidet decrescere cornum. 
<val. fl. argon. 3.157> Hinc Halyn, hinc rigido transcurrens demetit ense 
<val. fl. argon. 3.158> Protin et insignem cithara cantuque fluenti 
<val. fl. argon. 3.159> Dorcea, qui dulci festis adsistere mensis 
<val. fl. argon. 3.160> Pectine Bistoniae magnum post ausus alumnum. 
<val. fl. argon. 3.161> Nec pharetram aut acres ultra Tirynthius arcus 
<val. fl. argon. 3.162> Exercet, socia sed disicit agmina claua. 
<val. fl. argon. 3.163> Ac ueluti magna iuuenum cum densa securi 
<val. fl. argon. 3.164> Silua labat cuneisque gemit graue robur adactis 
<val. fl. argon. 3.165> Iamque abies piceaeque ruunt, sic dura sub ictu 
<val. fl. argon. 3.166> Ossa uirum malaeque sonant sparsusque cerebro 
<val. fl. argon. 3.167> Albet ager. leuis ante pedes subsederat *Hidmon*; 
<val. fl. argon. 3.168> Occupat os barbamque uiri clauamque superne 
<val. fl. argon. 3.169> Irrotat, "occumbes" et "nunc" ait "Herculis armis 
<val. fl. argon. 3.170> Donum ingens semperque tuis mirabile fatis." 
<val. fl. argon. 3.171> Horruit ille cadens nomenque agnouit amicum 
<val. fl. argon. 3.172> Primus et ignaris dirum scelus attulit umbris. 
<val. fl. argon. 3.173> Nec tibi Thessalicos tunc profuit, Ornyte, reges 
<val. fl. argon. 3.174> Hospitiis aut mente moras fouisse benigna 
<val. fl. argon. 3.175> Et laribus sacrasse diem; procul aduenit Idmon 
<val. fl. argon. 3.176> Oblatumque ferit, galeam cristasque rubentes, 
<val. fl. argon. 3.177> Heu tua dona, gerens. quem te qualemque uidebit 
<val. fl. argon. 3.178> Attonitus, Crenaee, parens! en frigidus orbes 
<val. fl. argon. 3.179> Purpureos iam somnus obit, iam candor et anni 
<val. fl. argon. 3.180> Deficiunt uitaque fugit decus omne soluta. 
<val. fl. argon. 3.181> Desere nunc nemus et nympharum durus amores! 
<val. fl. argon. 3.182> At diuersa Sagen turbantem fallere neruo 
<val. fl. argon. 3.183> Tum primum puer ausus Hylas (spes maxima bellis 
<val. fl. argon. 3.184> Pulcher Hylas, si fata sinant, si prospera Iuno), 
<val. fl. argon. 3.185> Prostrauitque uirum celeri per pectora telo. 
<val. fl. argon. 3.186> Accessere, nefas, tenebris fallacibus acti 
<val. fl. argon. 3.187> Tyndaridae in sese; Castor prius ibat in ictus 
<val. fl. argon. 3.188> Nescius, ast illos noua lux subitusque diremit 
<val. fl. argon. 3.189> Frontis apex. tum Castor Ityn, qua caerulus ambit 
<val. fl. argon. 3.190> Balteus et gemini committunt ora dracones, 
<val. fl. argon. 3.191> Frater Hagen Thapsumque securigerumque Nealcen 
<val. fl. argon. 3.192> Transigit et Canthi pallentem uulnere Cydrum. 
<val. fl. argon. 3.193> Torserat hic totis conisus uiribus hastam 
<val. fl. argon. 3.194> Venatori Erymo, breuis hanc sed fata ferentem 
<val. fl. argon. 3.195> Prodidit et piceo comitem miserata refulsit 
<val. fl. argon. 3.196> Luna polo; cessere iubae raptumque per auras 
<val. fl. argon. 3.197> Vulnus et extrema sonuit cita casside cuspis. 
<val. fl. argon. 3.198> Nisaeum Telamon et Ophelten uana sonantem 
<val. fl. argon. 3.199> Per clipei cedentis opus cratemque trilicem, 
<val. fl. argon. 3.200> Qua stomachi secreta, ferit laetusque profatur 
<val. fl. argon. 3.201>"Di, precor, hunc regem aut aeque delegerit alta 
<val. fl. argon. 3.202> Fors mihi gente satum, magnusque et flebilis urbi 
<val. fl. argon. 3.203> Conciderit." super addit Aren fratremque Melanthum 
<val. fl. argon. 3.204> Phoceaque Oleniden, Lelegum qui pulsus ab oris 
<val. fl. argon. 3.205> Regis amicitiam et famuli propioris honores 
<val. fl. argon. 3.206>(Qua patiens non arte?) tulit. nox alta cadentum 
<val. fl. argon. 3.207> Ingentes *donec* sonitus augetque ruinas. 
<val. fl. argon. 3.208> Vt magis Inarime, magis ut mugitor anhelat 
<val. fl. argon. 3.209> Vesbius, attonitas acer cum suscitat urbes 
<val. fl. argon. 3.210> Sic pugnae crebrescit opus; neque enim ignea cedunt 
<val. fl. argon. 3.211> Astra loco, lentis haeret nox conscia bigis. 
<val. fl. argon. 3.212> Perge age Tartareae mecum simul omnia noctis, 
<val. fl. argon. 3.213> Musa, sequi. trepidam Phaethon afflauit ab alto 
<val. fl. argon. 3.214> Tisiphonen grauiorque locos iam luce propinqua 
<val. fl. argon. 3.215> Vmbra premit; non signa uirum, non funera cernunt 
<val. fl. argon. 3.216> Et rabie magis ora calent. uos prodite, diuae, 
<val. fl. argon. 3.217> Eumenidum noctisque globos uatique patescat 
<val. fl. argon. 3.218> Armorum fragor et tepidi singultibus agri 
<val. fl. argon. 3.219> Labentum atque acti Minyis per Litora manes. 
<val. fl. argon. 3.220> Cyzicus hic aciem uanis discursibus implet 
<val. fl. argon. 3.221> Fata trahens: iam pulsa sibi cessisse Pelasgum 
<val. fl. argon. 3.222> Agmina, iam passim uacuos disiecta per agros 
<val. fl. argon. 3.223> Credit ouans; tales actus, ea gaudia fingit 
<val. fl. argon. 3.224> Ira deum: fundo ueluti cum Coeus in imo 
<val. fl. argon. 3.225> Vincla Iouis fractoque trahens adamante catenas 
<val. fl. argon. 3.226> Saturnum Tityumque uocat spemque aetheris amens 
<val. fl. argon. 3.227> Concipit, ast illum fluuiis et nocte remensa 
<val. fl. argon. 3.228> Eumenidum canis et sparsae iuba reppulit Hydrae. 
<val. fl. argon. 3.229> Saeuit acerba fremens tardumque a moenibus agmen 
<val. fl. argon. 3.230> Increpitat "nunquamne dolor uirtusue subibit 
<val. fl. argon. 3.231> Nil ausas sine rege manus? at barbara buxus 
<val. fl. argon. 3.232> Si uocet et motis ululantia Dindyma sacris, 
<val. fl. argon. 3.233> Tunc ensis placeatque furor, modo tela sacerdos 
<val. fl. argon. 3.234> Porrigat et iussa sanguis exuberet ulna." 
<val. fl. argon. 3.235> Talibus insultans iamdudum numine diuae 
<val. fl. argon. 3.236> Deficit, infracti languescunt frigore cursus, 
<val. fl. argon. 3.237> Corda pauent, audit fremitus irasque leonum 
<val. fl. argon. 3.238> Cornuaque et motas uidet inter nubila turres. 
<val. fl. argon. 3.239> Tunc grauis et certo tendens stridore per umbram 
<val. fl. argon. 3.240> Aesonii uenit hasta ducis latumque sub imo 
<val. fl. argon. 3.241> Pectore rumpit iter. quam nunc incognita uellet 
<val. fl. argon. 3.242> Lustra sibi nullosque datos uenatibus annos! 
<val. fl. argon. 3.243> Talia magnanimi diuerso turbine fundunt 
<val. fl. argon. 3.244> Tela uiri sonitusque pedum suspectaque motu 
<val. fl. argon. 3.245> Explorant; prensant socios uocemque reposcunt. 
<val. fl. argon. 3.246> Quod si tanta lues seros durasset in ortus, 
<val. fl. argon. 3.247> Exstinctum genus et solas per moenia matres 
<val. fl. argon. 3.248> Vidisset stratamque dies in litore gentem. 
<val. fl. argon. 3.249> Tum pater omnipotens, tempus iam rege perempto 
<val. fl. argon. 3.250> Flectere fata ratus miserasque abrumpere pugnas, 
<val. fl. argon. 3.251> Supremam celerauit opem nutuque sereno 
<val. fl. argon. 3.252> Intonuit, quem Nocte satae, quem turbidus horret 
<val. fl. argon. 3.253> Armipotens; tunc porta trucis coit infera belli. 
<val. fl. argon. 3.254> Continuo dant terga metu uersique per agros 
<val. fl. argon. 3.255> Diffugiunt, quae sola salus; nec terga ruentum 
<val. fl. argon. 3.256> Mens Minyis conuersa sequi; stetit anxia uirtus. 
<val. fl. argon. 3.257> Ecce *leui* primo iam spargere lumine portus 
<val. fl. argon. 3.258> Orta dies notaeque, nefas, albescere turres 
<val. fl. argon. 3.259>"Di maris" attonito conclamat ab agmine Tiphus, 
<val. fl. argon. 3.260>"Vt mea fatali damnastis pectora somno! 
<val. fl. argon. 3.261> Heu socii quantis complerunt litora monstris!" 
<val. fl. argon. 3.262> Illi autem neque adhuc gemitus neque conscia facti 
<val. fl. argon. 3.263> Ora leuant; tenet exsangues rigor horridus artus, 
<val. fl. argon. 3.264> Ceu pauet ad crines et tristia Pentheos ora 
<val. fl. argon. 3.265> Thyias, ubi impulsae iam se deus agmine matris 
<val. fl. argon. 3.266> Abstulit et caesi uanescunt cornua tauri. 
<val. fl. argon. 3.267> Nec minus effusi grandaeuum ad Litora uulgus 
<val. fl. argon. 3.268> Vt socias uidere manus dare uersa retrorsus 
<val. fl. argon. 3.269> Terga metu. dextram tendens proclamat Iason 
<val. fl. argon. 3.270>"Quos fugitis? uellem hac equidem me strage meosque 
<val. fl. argon. 3.271> Procubuisse magis. deus haec, deus asper utrisque 
<val. fl. argon. 3.272> Implicuit. sumus en Minyae, <sumus> hospita turba." 
<val. fl. argon. 3.273> Cur etiam flammas miserosque moramur honores? 
<val. fl. argon. 3.274> Tum super exsangues confertae caedis aceruos 
<val. fl. argon. 3.275> Praecipiti plangore ruunt; agnoscit in alta 
<val. fl. argon. 3.276> Strage uirum sua texta parens, sua munera coniunx. 
<val. fl. argon. 3.277> It gemitus toto sinuosa per aequora caelo. 
<val. fl. argon. 3.278> Pars tenues flatus et adhuc stridentia prensant 
<val. fl. argon. 3.279> Vulnera, pars sera componunt lumina dextra. 
<val. fl. argon. 3.280> At uero in mediis exsangui rege reperto 
<val. fl. argon. 3.281> Aggeribus, tristi sileant ceu cetera planctu, 
<val. fl. argon. 3.282> Sic famulum matrumque dolor, sic omnis ad unum 
<val. fl. argon. 3.283> Versa manus. circa lacrimis ac mentibus aegri 
<val. fl. argon. 3.284> Stant Minyae deflentque nefas et cuspidis ictus 
<val. fl. argon. 3.285> Aesoniae sortemque ducis solantur acerbam. 
<val. fl. argon. 3.286> Ille ubi concretos pingui iam sanguine crines 
<val. fl. argon. 3.287> Pallentesque genas infractaque pectore caro 
<val. fl. argon. 3.288> Tela neque hesternos agnouit in hospite uultus, 
<val. fl. argon. 3.289> Ingemit atque artus fatur complexus amicos 
<val. fl. argon. 3.290>"Te tamen ignarum tanti, miserande, furoris 
<val. fl. argon. 3.291> Nox habet et nullo testantem foedera questu; 
<val. fl. argon. 3.292> At mihi luctificum uenit iubar. heu quibus adsum 
<val. fl. argon. 3.293> Colloquiis, cui me hospitio fortuna reuexit! 
<val. fl. argon. 3.294> Exstinguine mea (fatis id defuit unum) 
<val. fl. argon. 3.295> Speraui te posse manu, talisue reliqui 
<val. fl. argon. 3.296> Has ego, amice, domos? quod si iam bella manebant 
<val. fl. argon. 3.297> Et placitum hoc superis, nonne haec mea iustius essent 
<val. fl. argon. 3.298> Funera, meque tuus <melius> nunc plangeret error, 
<val. fl. argon. 3.299> Nec Clarii nunc antra dei quercusque Tonantis 
<val. fl. argon. 3.300> Arguerem? talesne acies, talesne triumphos 
<val. fl. argon. 3.301> Sorte dabant? tantumque nefas mens conscia uatum 
<val. fl. argon. 3.302> Conticuit, patriae exitium crudele senectae 
<val. fl. argon. 3.303> Et tot acerba canens? heu diuis uisa sinistris 
<val. fl. argon. 3.304> Regna mihi! quinam reditus? quae me hospita tellus 
<val. fl. argon. 3.305> Accipiet? quae non primis prohibebit harenis? 
<val. fl. argon. 3.306> Inuidere dei ne Phasidis arua remoti 
<val. fl. argon. 3.307> Et Scythicas populatus opes haec rursus adirem 
<val. fl. argon. 3.308> Litora neue tuos irem tunc ultor in hostes. 
<val. fl. argon. 3.309> Fas tamen est conferre genas, fas iungere tecum 
<val. fl. argon. 3.310> Pectora et exsangues miscere amplexibus artus. 
<val. fl. argon. 3.311> Vos age funereas ad litora uoluite siluas 
<val. fl. argon. 3.312> Et socios lustrate rogos; date debita caesis 
<val. fl. argon. 3.313> Munera, quae nostro misisset Cyzicus igni." 
<val. fl. argon. 3.314> Parte alia Clite laceras super ora mariti 
<val. fl. argon. 3.315> Fusa comas misera in planctus uocat agmina matrum 
<val. fl. argon. 3.316> Fatur et haec: "primis coniunx ereptus in annis 
<val. fl. argon. 3.317> Cuncta trahis; necdum suboles nec gaudia de te 
<val. fl. argon. 3.318> Vlla mihi, quis maesta tuos nunc, optime, casus 
<val. fl. argon. 3.319> Perpeterer tenui luctum solamine fallens. 
<val. fl. argon. 3.320> Mygdonis arma patrem funestaque proelia nuper 
<val. fl. argon. 3.321> Natales rapuere domos, Triuiaeque potentis 
<val. fl. argon. 3.322> Occidit arcana genetrix absumpta sagitta: 
<val. fl. argon. 3.323> Tu, mihi qui coniunx pariter fraterque parensque 
<val. fl. argon. 3.324> Solus et a prima fueras spes una iuuenta, 
<val. fl. argon. 3.325> Deseris heu totamque deus simul impulit urbem. 
<val. fl. argon. 3.326> Ast ego non media te saltem, Cyzice, uidi 
<val. fl. argon. 3.327> Tendentem mihi morte manus aut ulla monentis 
<val. fl. argon. 3.328> Verba tuli; quin te thalamis modo questa morari 
<val. fl. argon. 3.329> Heu talem tantique metus secura recepi." 
<val. fl. argon. 3.330> Illam uix gemino maerens cum Castore Pollux 
<val. fl. argon. 3.331> Erigit haerentem compressaque colla trahentem. 
<val. fl. argon. 3.332> Interea innumeras nudatis montibus urgent 
<val. fl. argon. 3.333> Certatim decorantque pyras et corpora maesti 
<val. fl. argon. 3.334> Summa locant; uadit sonipes ceruice remissa 
<val. fl. argon. 3.335> Venatrix nec turba canum pecudesque morantur 
<val. fl. argon. 3.336> Funereae, quae cuique manus, quae cura suorum, 
<val. fl. argon. 3.337> Quae fortuna fuit. medio rex aggere longe 
<val. fl. argon. 3.338> Eminet; hunc crebris quatiens singultibus ora 
<val. fl. argon. 3.339> Alleuat Aesonides celsoque reponit in ostro. 
<val. fl. argon. 3.340> Dat pictas auro atque ardentes murice uestes 
<val. fl. argon. 3.341> Quas rapuit telis festina uocantibus Austris 
<val. fl. argon. 3.342> Hypsipyle; galeam dilectaque cingula regi 
<val. fl. argon. 3.343> Inicit. ille suam uultus conuersus ad urbem 
<val. fl. argon. 3.344> Sceptra manu ueterum retinet gestamen auorum. 
<val. fl. argon. 3.345> Nam quia nec proles alius nec denique sanguis, 
<val. fl. argon. 3.346> Ipse decus regnique refert insigne parenti. 
<val. fl. argon. 3.347> Inde ter armatos Minyis referentibus orbes 
<val. fl. argon. 3.348> Concussi tremuere rogi, ter inhorruit aether 
<val. fl. argon. 3.349> Luctificum clangente tuba; iecere supremo 
<val. fl. argon. 3.350> Tum clamore faces; regum labor omnis in auras 
<val. fl. argon. 3.351> Soluitur et celsis collucent aequora flammis. 
<val. fl. argon. 3.352> Scilicet haec illo iuuenem populosque manebant 
<val. fl. argon. 3.353> Tempore, Peliacis caderet cum montibus arbor. 
<val. fl. argon. 3.354> Hoc uolucrumque minae praesagaque fulmina longo 
<val. fl. argon. 3.355> Acta mari tulerant. sed quis non prima refellat 
<val. fl. argon. 3.356> Monstra deum longosque sibi non auguret annos? 
<val. fl. argon. 3.357> Iamque solutus honos cineri, iam passibus aegris 
<val. fl. argon. 3.358> Dilapsae cum prole nurus, tandemque quiescunt 
<val. fl. argon. 3.359> Dissona peruigili planctu uada, qualiter Arctos 
<val. fl. argon. 3.360> Ad patrias auibus medio iam uere reuectis 
<val. fl. argon. 3.361> Memphis et aprici statio silet annua Nili. 
<val. fl. argon. 3.362> At non inde dies nec quae magis aspera curis 
<val. fl. argon. 3.363> Nox Minyas tanta caesorum ab imagine soluit. 
<val. fl. argon. 3.364> Bis Zephyri iam uela uocant; fiducia maestis 
<val. fl. argon. 3.365> Nulla uiris, aegro adsidue mens carpitur aestu, 
<val. fl. argon. 3.366> Necdum omnes lacrimas atque omnia reddita caesis 
<val. fl. argon. 3.367> Iusta putant; patria ex oculis acerque laborum 
<val. fl. argon. 3.368> Pulsus amor segnique iuuat frigescere luctu. 
<val. fl. argon. 3.369> Ipse etiam Aesonides, quamquam tristissima rerum 
<val. fl. argon. 3.370> Castiganda duci uultuque premenda sereno, 
<val. fl. argon. 3.371> Dulcibus indulget lacrimis aperitque dolorem. 
<val. fl. argon. 3.372> Tum secreta trahens Phoebeum ad litora Mopsum 
<val. fl. argon. 3.373>"Quaenam" ait "ista lues, aut quae sententia diuum? 
<val. fl. argon. 3.374> Decretusne uenit fato pauor, an sibi nectunt 
<val. fl. argon. 3.375> Corda moras? cur immemores famaeque larisque 
<val. fl. argon. 3.376> Angimur, aut pariet quemnam haec ignauia finem?" 
<val. fl. argon. 3.377>"Dicam" ait "ac penitus causas labemque docebo" 
<val. fl. argon. 3.378> Mopsus, et astra tuens "non si mortalia membra 
<val. fl. argon. 3.379> Sortitusque breues et parui tempora fati 
<val. fl. argon. 3.380> Perpetimur, socius superi quondam ignis Olympi, 
<val. fl. argon. 3.381> Fas ideo miscere neces ferroque morantes 
<val. fl. argon. 3.382> Exigere hinc animas redituraque semina caelo. 
<val. fl. argon. 3.383> Quippe nec in uentos nec in ultima soluimur ossa; 
<val. fl. argon. 3.384> Ira manet duratque dolor. cum deinde tremendi 
<val. fl. argon. 3.385> Ad solium uenere Iouis questuque nefandam 
<val. fl. argon. 3.386> Edocuere necem, patet ollis ianua leti 
<val. fl. argon. 3.387> Atque iterum remeare licet; comes una sororum 
<val. fl. argon. 3.388> Additur et pariter terras atque aequora lustrant. 
<val. fl. argon. 3.389> Quisque suos sontes inimicaque pectora poenis 
<val. fl. argon. 3.390> Implicat et uaria meritos formidine pulsant. 
<val. fl. argon. 3.391> At quibus inuito maduerunt sanguine dextrae, 
<val. fl. argon. 3.392> Si fors saeua tulit miseros, sed proxima culpa, 
<val. fl. argon. 3.393> Hos uariis mens ipsa modis agit et sua carpunt 
<val. fl. argon. 3.394> Facta uiros: resides et iam nil amplius ausi 
<val. fl. argon. 3.395> In lacrimas humilesque metus aegramque fatiscunt 
<val. fl. argon. 3.396> Segnitiem; quos ecce uides. sed nostra requiret 
<val. fl. argon. 3.397> Cura uiam. memori iam pridem *cognita uate* 
<val. fl. argon. 3.398> Est procul ad Stygiae deuexa silentia noctis 
<val. fl. argon. 3.399> Cimmerium domus et superis incognita tellus 
<val. fl. argon. 3.400> Caeruleo tenebrosa situ, quo flammea numquam 
<val. fl. argon. 3.401> Sol iuga sidereos nec mittit Iuppiter annos. 
<val. fl. argon. 3.402> Stant tacitae frondes immotaque silua comanti 
<val. fl. argon. 3.403> Horret querna iugo; specus umbrarumque meatus 
<val. fl. argon. 3.404> Subter et Oceani praeceps fragor aruaque nigro 
<val. fl. argon. 3.405> Vasta metu et subitae post longa silentia uoces. 
<val. fl. argon. 3.406> Ensifer hic atraque sedens in ueste Celaeneus 
<val. fl. argon. 3.407> Insontes errore luit culpamque remittens 
<val. fl. argon. 3.408> Carmina turbatos uoluit(==VOLVIT) placantia manes. 
<val. fl. argon. 3.409> Ille mihi quae danda forent lustramina caesis 
<val. fl. argon. 3.410> Prodidit, ille uolens Erebum tenebrasque retexit. 
<val. fl. argon. 3.411> Ergo ubi puniceas oriens accenderit undas 
<val. fl. argon. 3.412> Tu socios adhibe sacris armentaque magnis 
<val. fl. argon. 3.413> Bina deis; me iam coetus accedere uestros 
<val. fl. argon. 3.414> Haud fas interea, donec lustralia pernox 
<val. fl. argon. 3.415> Vota fero. mouet en gelidos Latonia currus; 
<val. fl. argon. 3.416> Flecte gradum, placitis sileant age litora coeptis." 
<val. fl. argon. 3.417> Iamque sopor mediis tellurem presserat horis 
<val. fl. argon. 3.418> Et circum tacito uolitabant somnia mundo, 
<val. fl. argon. 3.419> Cum uigil arcani speculatus tempora sacri 
<val. fl. argon. 3.420> Ampycides petit aduersis Aesepia siluis 
<val. fl. argon. 3.421> Flumina et aequoreas pariter decurrit ad undas. 
<val. fl. argon. 3.422> Hic sale purpureo uiuaque nitentia lympha 
<val. fl. argon. 3.423> Membra nouat seque horrificis accommodat actis. 
<val. fl. argon. 3.424> Tempora tum uittis et supplice castus oliua 
<val. fl. argon. 3.425> Implicat et stricto designat litora ferro; 
<val. fl. argon. 3.426> Circum humiles aras ignotaque nomina diuum 
<val. fl. argon. 3.427> Instituit siluaque super contristat opaca: 
<val. fl. argon. 3.428> Vtque metum numenque loco sacramque quietem 
<val. fl. argon. 3.429> Addidit, ardenti nitidum iubar euocat alto. 
<val. fl. argon. 3.430> Atque Argoa manus uariis insignis in armis 
<val. fl. argon. 3.431> Ibat agens lectas aurata fronte bidentes. 
<val. fl. argon. 3.432> Delius hic longe candenti ueste sacerdos 
<val. fl. argon. 3.433> Occurrit ramoque uocat, iamque ipse recenti 
<val. fl. argon. 3.434> Stat tumulo placida transmittens agmina lauro. 
<val. fl. argon. 3.435> Ducit et ad fluuios ac uincula soluere monstrat 
<val. fl. argon. 3.436> Prima pedum glaucasque comis praetexere frondes 
<val. fl. argon. 3.437> Imperat, hinc alte Phoebi surgentis ad orbem 
<val. fl. argon. 3.438> Ferre manus totisque simul procumbere campis. 
<val. fl. argon. 3.439> Tunc piceae mactantur oues, prosectaque partim 
<val. fl. argon. 3.440> Pectora per medios, partim gerit obuius Idmon. 
<val. fl. argon. 3.441> Ter tacitos egere gradus, ter tristia tangens 
<val. fl. argon. 3.442> Arma simul uestesque uirum lustramina ponto 
<val. fl. argon. 3.443> Pone iacit; rapidis adolentur cetera flammis. 
<val. fl. argon. 3.444> Quin etiam truncas nemorum effigiesque uirorum 
<val. fl. argon. 3.445> Rite locat quercus simulataque subligat arma. 
<val. fl. argon. 3.446> Huc Stygias transire minas iramque seueri 
<val. fl. argon. 3.447> Agminis, his orat uigiles incumbere curas 
<val. fl. argon. 3.448> Atque ita lustrifico cantu uocat: "ite, perempti, 
<val. fl. argon. 3.449> Ac memores abolete animos; sint otia uobis, 
<val. fl. argon. 3.450> Sit Stygiae iam sedis amor; procul agmine nostro 
<val. fl. argon. 3.451> Et procul este mari cunctisque absistite bellis. 
<val. fl. argon. 3.452> Vos ego nec Graias unquam contendere ad urbes 
<val. fl. argon. 3.453> Nec triuiis ululare uelim, pecorique satisque 
<val. fl. argon. 3.454> Nullae ideo pestes nec luctifer ingruat annus, 
<val. fl. argon. 3.455> Nec populi nostriue luant ea facta minores." 
<val. fl. argon. 3.456> Dixerat, et summas frondentibus intulit aris 
<val. fl. argon. 3.457> Libauitque dapes, placidi quas protinus angues, 
<val. fl. argon. 3.458> Vmbrarum famuli, linguis rapuere coruscis. 
<val. fl. argon. 3.459> Continuo puppem petere et considere transtris 
<val. fl. argon. 3.460> Imperat Ampycides nec uisum uertere terrae; 
<val. fl. argon. 3.461> Exciderint quae gesta manu, quae debita fatis. 
<val. fl. argon. 3.462> Illi alacres pars arma locant, pars ardua ** (==CA+A*) 
<val. fl. argon. 3.463> Insternunt tabulata toris, oriturque trementum 
<val. fl. argon. 3.464> Remorum sonus et laetae concordia uocis. 
<val. fl. argon. 3.465> Iuppiter urgentem ceu summa Ceraunia nubem 
<val. fl. argon. 3.466> Cum pepulit mouitque iugis, fulsere repente 
<val. fl. argon. 3.467> Et nemora et scopuli nitidusque reducitur aether, 
<val. fl. argon. 3.468> Sic animi rediere uiris, iamque ipse magister 
<val. fl. argon. 3.469> Nutat ab arce ratis remisque obsistere tendit. 
<val. fl. argon. 3.470> Instaurant primi certamina liber amictu 
<val. fl. argon. 3.471> Eurytus et dictis Talai non territus Idas; 
<val. fl. argon. 3.472> Inde alii increpitant atque aequora pectore tollunt. 
<val. fl. argon. 3.473> Par gemitu pulsuque labor uersumque uicissim 
<val. fl. argon. 3.474> Mittitur in puppem remo mare. laetus et ipse 
<val. fl. argon. 3.475> Alcides "quisnam hos uocat in certamina fluctus?" 
<val. fl. argon. 3.476> Dixit et intortis adsurgens arduus undis 
<val. fl. argon. 3.477> Percussit subito deceptum fragmine pectus 
<val. fl. argon. 3.478> Atque in terga ruens Talaum fortemque Eriboten 
<val. fl. argon. 3.479> Et longe tantae securum Amphiona molis 
<val. fl. argon. 3.480> Obruit inque tuo posuit caput, Iphite, transtro. 
<val. fl. argon. 3.481> Iam summas caeli Phoebus candentior arces 
<val. fl. argon. 3.482> Vicerat et longas medius reuocauerat umbras; 
<val. fl. argon. 3.483> Tardior hinc cessante uiro quae proxima Tiphys 
<val. fl. argon. 3.484> Litora quosque dabat densa trabe Mysia montes 
<val. fl. argon. 3.485> Aduehitur. petit excelsas Tirynthius ornos; 
<val. fl. argon. 3.486> Haeret Hylas lateri passusque moratur iniquos. 
<val. fl. argon. 3.487> Illum ubi Iuno poli summo de uertice puppem 
<val. fl. argon. 3.488> Deseruisse uidet, tempus rata diua nocendi 
<val. fl. argon. 3.489> Pallada consortem curis cursusque regentem, 
<val. fl. argon. 3.490> Nequa inde inceptis fieret mora, fallere prima 
<val. fl. argon. 3.491> Molitur caroque dolis auertere fratri. 
<val. fl. argon. 3.492> Tum sic alloquitur: "procerum ui pulsus iniqua 
<val. fl. argon. 3.493> Germanique manu (repetis quo crimine) Perses 
<val. fl. argon. 3.494> Barbaricas iam mouit opes Hyrcanaque signa. 
<val. fl. argon. 3.495> Aeetes contra thalamis et uirgine pacta 
<val. fl. argon. 3.496> Conciliat reges Scythicos, primusque coacta 
<val. fl. argon. 3.497> Aduehit Albana Styrus gener agmina porta. 
<val. fl. argon. 3.498> Bellum ingens, atque ipse citis Gradiuus habenis 
<val. fl. argon. 3.499> Fundit equos. uiden Arctoo de cardine quanta 
<val. fl. argon. 3.500> Tollat se nubes atque aequore pendeat atro? 
<val. fl. argon. 3.501> Corripe prima uias; finem cum Phasidis alti 
<val. fl. argon. 3.502> Transierit Perses aciemque admouerit urbi, 
<val. fl. argon. 3.503> Coepta refer paulumque moras et foedera necte 
<val. fl. argon. 3.504> Consiliis atque arte tua. sponde affore reges 
<val. fl. argon. 3.505> Dis genitos, quis arma uolens, quis agmina iungat." 
<val. fl. argon. 3.506> At uirgo, quamquam insidias aestusque nouercae 
<val. fl. argon. 3.507> Sentiat et blandos quaerentem fingere uultus, 
<val. fl. argon. 3.508> Obsequitur tamen et iussas petit ocius oras. 
<val. fl. argon. 3.509> Ingemuit Iuno tandemque silentia rumpit. 
<val. fl. argon. 3.510>"En labor, en odiis caput insuperabile nostris! 
<val. fl. argon. 3.511> Quam Nemeen tot fessa minis, quae *belua* Lernae 
<val. fl. argon. 3.512> Experiar? Phrygiis ultro concurrere monstris 
<val. fl. argon. 3.513> Nempe uirum et pulso reserantem Pergama ponto 
<val. fl. argon. 3.514> Vidimus. en ego nunc regum soror, et mihi gentis 
<val. fl. argon. 3.515> Vllus honos? iam tum indecores iussaeque dolorum 
<val. fl. argon. 3.516> Primitiae et tenero superati protinus angues. 
<val. fl. argon. 3.517> Debueram nullos iuueni iam quaerere casus 
<val. fl. argon. 3.518> Victa nec <ad> tales forsan descendere pugnas. 
<val. fl. argon. 3.519> Verum animis insiste tuis actumque *** (==CA-CA+A*)
<val. fl. argon. 3.520> Tende, pudor; mox et Furias Ditemque mouebo." 
<val. fl. argon. 3.521> Haec ait et pariter laeui iuga pinea montis 
<val. fl. argon. 3.522> Respicit ac pulchro uenantes agmine nymphas, 
<val. fl. argon. 3.523> Vndarum nemorumque decus. leuis omnibus arcus 
<val. fl. argon. 3.524> Et manicae uirides et stricta myrtus habena, 
<val. fl. argon. 3.525> Summo palla genu, tenui uagus innatat aura 
<val. fl. argon. 3.526> Crinis ad obscurae decurrens cingula mammae. 
<val. fl. argon. 3.527> Ipsa citatarum tellus pede plausa sororum 
<val. fl. argon. 3.528> Personat et teneris summittit gramina plantis. 
<val. fl. argon. 3.529> E quibus Herculeo Dryope percussa fragore 
<val. fl. argon. 3.530> Cum fugerent iam tela ferae processerat ultra 
<val. fl. argon. 3.531> Turbatum uisura nemus, fontemque petebat 
<val. fl. argon. 3.532> Rursus et attonitos referebat ab Hercule uultus. 
<val. fl. argon. 3.533> Hanc delapsa polo piceaeque acclinis opacae 
<val. fl. argon. 3.534> Iuno uocat prensaque manu sic blanda profatur: 
<val. fl. argon. 3.535>"Quem tibi coniugio tot dedignata dicaui, 
<val. fl. argon. 3.536> Nympha, procos, en Haemonia puer appulit alno, 
<val. fl. argon. 3.537> Carus Hylas, saltusque tuos montesque pererrat. 
<val. fl. argon. 3.538> Vidistis roseis haec per loca Bacchus habenis 
<val. fl. argon. 3.539> Cum domitas acies et eoi fercula regni 
<val. fl. argon. 3.540> Duceret, ac rursus thiasos et sacra mouentem. 
<val. fl. argon. 3.541> Hunc tibi uel posito uenantem pectine Phoebum 
<val. fl. argon. 3.542> Crede dari. quae spes nymphis aufertur Achaeis! 
<val. fl. argon. 3.543> Praereptum quanto proles Boebeia questu 
<val. fl. argon. 3.544> Audiet et flaui quam tristis nata Lycormae!" 
<val. fl. argon. 3.545> Sic ait et celerem frondosa per auia ceruum 
<val. fl. argon. 3.546> Suscitat ac iuueni sublimem cornibus offert. 
<val. fl. argon. 3.547> Ille animos tardusque fugae longumque resistens 
<val. fl. argon. 3.548> Sollicitat suadetque pari contendere cursu. 
<val. fl. argon. 3.549> Credit Hylas praedaeque ferox ardore propinquae 
<val. fl. argon. 3.550> Insequitur; simul Alcides hortatibus urget 
<val. fl. argon. 3.551> Prospiciens: iamque ex oculis aufertur uterque, 
<val. fl. argon. 3.552> Cum puerum instantem quadripes fessaque minantem 
<val. fl. argon. 3.553> Tela manu procul ad nitidi spiracula fontis 
<val. fl. argon. 3.554> Ducit et intactas leuis ipse superfugit undas. 
<val. fl. argon. 3.555> Hoc pueri spes lusa modo est, nec tendere certat 
<val. fl. argon. 3.556> Amplius; utque artus et concita pectora sudor 
<val. fl. argon. 3.557> Diluerat, gratos auidus procumbit ad amnes. 
<val. fl. argon. 3.558> Stagna uaga sic luce micant ubi Cynthia caelo 
<val. fl. argon. 3.559> Prospicit aut medii transit rota candida Phoebi, 
<val. fl. argon. 3.560> Tale iubar diffundit aquis: nil umbra comaeque 
<val. fl. argon. 3.561> Turbauitque sonus surgentis ad oscula nymphae. 
<val. fl. argon. 3.562> Illa auidas iniecta manus heu sera cientem 
<val. fl. argon. 3.563> Auxilia et magni referentem nomen amici 
<val. fl. argon. 3.564> Detrahit; adiutae prono iam pondere uires. 
<val. fl. argon. 3.565> Iam pater umbrosis Tirynthius arcibus ornum 
<val. fl. argon. 3.566> Depulerat magnoque iugis stridore reuulsam 
<val. fl. argon. 3.567> Terga super fului porrexerat horrida monstri 
<val. fl. argon. 3.568> Litora curua petens; alio nam calle reuersum 
<val. fl. argon. 3.569> Credit Hylan captaque dapes auxisse ferina. 
<val. fl. argon. 3.570> Sed neque apud socios structasque in litore mensas 
<val. fl. argon. 3.571> Vnanimum uidet aeger Hylan nec longius acrem 
<val. fl. argon. 3.572> Intendens aciem. uarios hinc excitat aestus 
<val. fl. argon. 3.573> Nube mali percussus amor, quibus haeserit oris, 
<val. fl. argon. 3.574> Quis tales impune moras casusue laborue 
<val. fl. argon. 3.575> Attulerit. densam interea descendere noctem 
<val. fl. argon. 3.576> Iam maiore metu; tum uero et pallor et amens 
<val. fl. argon. 3.577> Cum piceo sudore rigor. ceu pectora nautis 
<val. fl. argon. 3.578> Congelat hiberni uultus Iouis agricolisue 
<val. fl. argon. 3.579> Cum coit umbra minax, comitis sic afficit error 
<val. fl. argon. 3.580> Alciden saeuaeque monet meminisse nouercae. 
<val. fl. argon. 3.581> Continuo, uolucri ceu pectora tactus asilo 
<val. fl. argon. 3.582> Emicuit Calabris taurus per confraga saeptis 
<val. fl. argon. 3.583> Obuia quaeque ruens, tali se concitat ardens 
<val. fl. argon. 3.584> In iuga senta fuga. pauet omnis conscia late 
<val. fl. argon. 3.585> Silua, pauent montes, luctu succensus acerbo 
<val. fl. argon. 3.586> Quid struat Alcides tantaque quid apparet ira. 
<val. fl. argon. 3.587> Ille, uelut refugi quem contigit improba Mauri 
<val. fl. argon. 3.588> Lancea sanguineus uasto leo murmure fertur 
<val. fl. argon. 3.589> Frangit et absentem uacuis sub dentibus hostem, 
<val. fl. argon. 3.590> Sic furiis accensa gerens Tirynthius ora 
<val. fl. argon. 3.591> Fertur et intento decurrit montibus arcu. 
<val. fl. argon. 3.592> Heu miserae quibus ille feris, quibus incidit usquam 
<val. fl. argon. 3.593> Immeritis per lustra uiris! uolat ordine nullo 
<val. fl. argon. 3.594> Cuncta petens: nunc ad ripas deiectaque saxis 
<val. fl. argon. 3.595> Flumina, nunc motas nemorum procurrit ad umbras. 
<val. fl. argon. 3.596> Rursus Hylan et rursus Hylan per longa reclamat 
<val. fl. argon. 3.597> Auia; responsant siluae et uaga certat imago. 
<val. fl. argon. 3.598> At sociis immota fides Austrisque secundis 
<val. fl. argon. 3.599> Certa: morae est nec paruus Hylas, quamquam omnibus aeque 
<val. fl. argon. 3.600> Grata rudimenta; Herculeo sub nomine pendent. 
<val. fl. argon. 3.601> Illum omnes lacrimis maestisque reposcere uotis 
<val. fl. argon. 3.602> Incertique metu nunc longas litore uoces 
<val. fl. argon. 3.603> Spargere, nunc seris ostendere noctibus ignes. 
<val. fl. argon. 3.604> Ipse uel excelsi cum densa silentia montis 
<val. fl. argon. 3.605> Strata uel oblatis ductor uidet aequora uentis 
<val. fl. argon. 3.606> Stat lacrimans magnoque uiri cunctatur amore. 
<val. fl. argon. 3.607> Illius incessus habilemque ad terga pharetram, 
<val. fl. argon. 3.608> Illum inter proceres maestaeque silentia mensae 
<val. fl. argon. 3.609> Quaerit inops quondam ingenti comprensa trahentem 
<val. fl. argon. 3.610> Vina manu et durae referentem monstra nouercae. 
<val. fl. argon. 3.611> Nec minus interea crudelis Iapyga Iuno 
<val. fl. argon. 3.612> Adsidue mouet et primis cum solibus offert. 
<val. fl. argon. 3.613> Iamque morae impatiens cunctantes increpat ausus 
<val. fl. argon. 3.614> Tiphys et oblato monet otia rumpere cursu. 
<val. fl. argon. 3.615> Ergo animum flexus dictis instantis Iason 
<val. fl. argon. 3.616> Concedit sociosque simul sic fatur ad omnes: 
<val. fl. argon. 3.617>"O utinam, Scythicis struerem cum funera terris, 
<val. fl. argon. 3.618> Vox mihi mentitas tulerit Parnasia sortes 
<val. fl. argon. 3.619> Agmine de tanto socium qui maximus armis 
<val. fl. argon. 3.620> Afforet, hunc Iouis imperiis fatoque teneri 
<val. fl. argon. 3.621> Ante procellosum scopulis errantibus aequor. 
<val. fl. argon. 3.622> Necdum fama uiri nec certior exstitit auctor. 
<val. fl. argon. 3.623> Verum agite et, dubiis uariant quia pectora curis, 
<val. fl. argon. 3.624> Consulite et, motis seu uos uia flatibus urget, 
<val. fl. argon. 3.625> Pergite et inceptos mecum reuocate labores; 
<val. fl. argon. 3.626> Seu plures <stat> ferre moras rursusque propinquis 
<val. fl. argon. 3.627> Quaesiuisse iugis, pretium haud leue temporis acti." 
<val. fl. argon. 3.628> Dixerat; at studiis iamdudum freta iuuentus 
<val. fl. argon. 3.629> Orat inire uias: unum tanto afore coetu, 
<val. fl. argon. 3.630> Nec minus in sese generis dextrasque potentes 
<val. fl. argon. 3.631> Esse ferunt. tali mentem pars maxima flatu 
<val. fl. argon. 3.632> Erigit et uana gliscunt praecordia lingua: 
<val. fl. argon. 3.633> Saltibus ut mediis tum demum laeta reducit 
<val. fl. argon. 3.634> Cerua gregem, tum gestit aper reboatque superbis 
<val. fl. argon. 3.635> Comminus ursa lupis, cum sese Martia tigris 
<val. fl. argon. 3.636> Abstulit aut curuo tacitus leo condidit antro. 
<val. fl. argon. 3.637> At pius ingenti Telamon iam fluctuat ira 
<val. fl. argon. 3.638> Cum fremitu, saeuisque serens fera iurgia dictis 
<val. fl. argon. 3.639> Insequitur magnoque implorat numina questu. 
<val. fl. argon. 3.640> Idem orans prensatque uiros demissaque supplex 
<val. fl. argon. 3.641> Haeret ad ora ducis, nil se super Hercule fari, 
<val. fl. argon. 3.642> Sed socio quocumque, gemens; namque aspera fama 
<val. fl. argon. 3.643> Iam loca iamque feras per barbara litora gentes 
<val. fl. argon. 3.644> Non alium contra Alciden, non pectora tanta 
<val. fl. argon. 3.645> Posse dari. rursum instimulat ducitque fauentes 
<val. fl. argon. 3.646> Magnanimus Calydone satus, potioribus ille 
<val. fl. argon. 3.647> Deteriora fouens semperque inuersa tueri 
<val. fl. argon. 3.648> Durus et haud ullis unquam superabilis aequis 
<val. fl. argon. 3.649> Rectorumue memor. "non Herculis" inquit "adempti 
<val. fl. argon. 3.650> Sed tuus in seros haec nostra silentia questus 
<val. fl. argon. 3.651> Traxit honor, dum iura dares, dum tempora fandi. 
<val. fl. argon. 3.652> Septimus hic celsis descendit montibus Auster 
<val. fl. argon. 3.653> Iamque ratem Scythicis forsan statuisset in oris; 
<val. fl. argon. 3.654> Nos patriae immemores, maneant ceu nulla reuectos 
<val. fl. argon. 3.655> Gaudia, sed duro saeuae sub rege Mycenae, 
<val. fl. argon. 3.656> Ad medium cunctamur iter. si finibus ullis 
<val. fl. argon. 3.657> Has tolerare moras et inania tempora possem, 
<val. fl. argon. 3.658> Regna hodie et dulcem sceptris Calydona tenerem 
<val. fl. argon. 3.659> Laetus opum pacisque meae, tutusque manerem 
<val. fl. argon. 3.660> Quis genitor materque locis. quid deside terra 
<val. fl. argon. 3.661> Haeremus? uacuos cur lassant aequora uisus? 
<val. fl. argon. 3.662> Tu comitem Alciden ad Phasidis amplius arua 
<val. fl. argon. 3.663> Affore, tu socias ultra tibi rere pharetras? 
<val. fl. argon. 3.664> Non ea fax odiis oblitaue numine fesso 
<val. fl. argon. 3.665> Iuno sui. noua Tartareo fors semine monstra 
<val. fl. argon. 3.666> Atque iterum Inachiis iam nuntius urget ab Argis. 
<val. fl. argon. 3.667> Non datur haec magni proles Iouis; at tibi Pollux 
<val. fl. argon. 3.668> Stirpe pares Castorque manent, at cetera diuum 
<val. fl. argon. 3.669> Progenies, nec parua mihi fiducia gentis. 
<val. fl. argon. 3.670> En egomet quocumque uoces sequar, agmina ferro 
<val. fl. argon. 3.671> Plura metam; tibi dicta manus, <tibi> quicquid in ipso 
<val. fl. argon. 3.672> Sanguine erit, iamque hinc operum quae maxima posco. 
<val. fl. argon. 3.673> Scilicet in solis profugi stetit Herculis armis 
<val. fl. argon. 3.674> Nostra salus. nempe ora aeque mortalia cuncti 
<val. fl. argon. 3.675> Ecce gerunt; ibant aequo nempe ordine remi. 
<val. fl. argon. 3.676> Ille uel insano iamdudum turbidus aestu 
<val. fl. argon. 3.677> Vel parta iam laude tumens consortia famae 
<val. fl. argon. 3.678> Despicit ac nostris ferri comes abnuit actis. 
<val. fl. argon. 3.679> Vos, quibus et uirtus et spes in limine primo, 
<val. fl. argon. 3.680> Tendite, dum rerum patiens calor et rude membris 
<val. fl. argon. 3.681> Robur inest; neque enim solis dare funera Colchis 
<val. fl. argon. 3.682> Sit satis et tota pelagus lustrasse iuuenta. 
<val. fl. argon. 3.683> Spes mihi quae tali potuit longissima casu 
<val. fl. argon. 3.684> Esse fuit: quiscumque uirum perquirere siluis 
<val. fl. argon. 3.685> Egit amor; loca uociferans non ulla reliqui. 
<val. fl. argon. 3.686> Nunc quoque, dum uario nutat sententia motu, 
<val. fl. argon. 3.687> Cernere deuexis redeuntem montibus opto. 
<val. fl. argon. 3.688> Sat lacrimis comitique datum, quem sortibus aeui 
<val. fl. argon. 3.689> Crede uel in mediae raptum tibi sanguine pugnae." 
<val. fl. argon. 3.690> Talibus Oenides urget; simul incita dictis 
<val. fl. argon. 3.691> Heroum manus. ante omnes Argoa iubebat 
<val. fl. argon. 3.692> Vincla rapi Calais. furias miratur ouantum 
<val. fl. argon. 3.693> Aeacides, multusque uiri cunctantia corda 
<val. fl. argon. 3.694> Fert dolor, an sese comitem tam tristibus actis 
<val. fl. argon. 3.695> Abneget et celsi maerens petat ardua montis. 
<val. fl. argon. 3.696> Non tamen et gemitus et inanes desinit iras 
<val. fl. argon. 3.697> Fundere. "quis terris, pro Iuppiter," inquit "Achaeis 
<val. fl. argon. 3.698> Iste dies! saeui capient quae gaudia Colchi! 
<val. fl. argon. 3.699> Non hi tum flatus, non ista superbia dictis, 
<val. fl. argon. 3.700> Litore cum patrio iam uela petentibus Austris 
<val. fl. argon. 3.701> Cunctus ad Alciden uersus fauor: ipse iuuaret, 
<val. fl. argon. 3.702> Ipse ducis curas meritosque subiret honores. 
<val. fl. argon. 3.703> Iamne animis, iam gente pares? aeque inclita uulgi 
<val. fl. argon. 3.704> Dextera? nulla fides, nulli super Hercule fletus? 
<val. fl. argon. 3.705> Nunc Porthaonides, nunc dux mihi Thracia proles? 
<val. fl. argon. 3.706> Aspera nunc pauidos contra ruit agna leones? 
<val. fl. argon. 3.707> Hanc ego magnanimi spolium Didymaonis hastam, 
<val. fl. argon. 3.708> Quae neque iam frondes, uirides nec proferet umbras, 
<val. fl. argon. 3.709> Vt semel est euulsa iugis ac matre perempta 
<val. fl. argon. 3.710> Fida ministeria et duras obit horrida pugnas, 
<val. fl. argon. 3.711> Testor et hoc omni, ductor, tibi numine firmo: 
<val. fl. argon. 3.712> Saepe metu, saepe in tenui discrimine rerum 
<val. fl. argon. 3.713> Herculeas iam serus opes spretique uocabis 
<val. fl. argon. 3.714> Arma uiri, nec nos tumida haec tum dicta iuuabunt." 
<val. fl. argon. 3.715> Talibus Aeacides socios terroribus urgens 
<val. fl. argon. 3.716> Illacrimat multaque comas deformat harena. 
<val. fl. argon. 3.717> Fata trahunt, raptusque uirum certamine ductor 
<val. fl. argon. 3.718> Ibat et obtenta mulcebat lumina palla. 
<val. fl. argon. 3.719> Hic uero ingenti repetuntur pectora luctu 
<val. fl. argon. 3.720> Vt socii sedere locis nullaeque leonis 
<val. fl. argon. 3.721> Exuuiae tantique uacant uestigia transtri. 
<val. fl. argon. 3.722> Fiet(==FI.ET) pius Aeacides, maerent Poeantia corda, 
<val. fl. argon. 3.723> Ingemit et dulci frater cum Castore Pollux. 
<val. fl. argon. 3.724> Omnis adhuc uocat Alciden fugiente carina, 
<val. fl. argon. 3.725> Omnis Hylan, medio pereuntia nomina ponto. 
<val. fl. argon. 3.726> Dat procul interea toto pater aequore signum 
<val. fl. argon. 3.727> Phorcys et immanes intorto murice phocas 
<val. fl. argon. 3.728> Contrahit antra petens; simul et Massylus et una 
<val. fl. argon. 3.729> Lyctius et Calabris redit armentarius aruis. 
<val. fl. argon. 3.730> Ilicet extremi nox litore Solis Hiberas 
<val. fl. argon. 3.731> Condidit alta domos et sidera sustulit axis. 
<val. fl. argon. 3.732> Flumina conticuere, iacet cum flatibus aequor. 
<val. fl. argon. 3.733> Amphitryoniades nec quae noua lustra requirat, 
<val. fl. argon. 3.734> Nec quo temptet iter, comitis nec fata parenti 
<val. fl. argon. 3.735> Quae referat uidet, aut socios qua mente reuisat. 
<val. fl. argon. 3.736> Vrit amor solisque negat decedere siluis. 
<val. fl. argon. 3.737> Non aliter gemitum quondam lea prolis ademptae 
<val. fl. argon. 3.738> Aegra dedit; sedet inde uiis inclusaque longo 
<val. fl. argon. 3.739> Peruigilant castella metu; dolor attrahit orbes 
<val. fl. argon. 3.740> Interea et misero manat iuba sordida luctu. 
<val. fl. argon. 4.1> Atque ea non oculis diuum pater amplius aequis 
<val. fl. argon. 4.2> Sustinuit, natique pios miseratus amores 
<val. fl. argon. 4.3> Iunonem ardenti trepidam grauis increpat ira. 
<val. fl. argon. 4.4>"Vt noua nunc tacito <te> pectore gaudia tollunt! 
<val. fl. argon. 4.5> Haeret inops solisque furit Tirynthius oris, 
<val. fl. argon. 4.6> At comite immemores Minyae facilesque relicto 
<val. fl. argon. 4.7> Alta tenent. sic Iuno ducem fouet anxia curis 
<val. fl. argon. 4.8> Aesonium, sic arma uiro sociosque ministrat. 
<val. fl. argon. 4.9> Iam quibus incertam bellis Scythicaeque pauentem 
<val. fl. argon. 4.10> Gentis opes, quanta trepidam formidine cernam! 
<val. fl. argon. 4.11> Tum precibus, tum me lacrimis et supplice dextra 
<val. fl. argon. 4.12> Attemptare ueto; rerum mihi firma potestas. 
<val. fl. argon. 4.13> I, Furias Veneremque moue; dabit impia poenas 
<val. fl. argon. 4.14> Virgo nec Aeetae gemitus patiemur inultos. 
<val. fl. argon. 4.15> Dixit et arcano redolentem nectare rorem, 
<val. fl. argon. 4.16> Quem penes alta quies liquidique potentia somni, 
<val. fl. argon. 4.17> Detulit inque uagi libauit tempora nati. 
<val. fl. argon. 4.18> Ille graues oculos et Hylan resonantia semper 
<val. fl. argon. 4.19> Ora ferens, ut nulla deum superare potestas, 
<val. fl. argon. 4.20> Procumbit. tandem fessis pax reddita siluis 
<val. fl. argon. 4.21> Fluminaque et uacuis auditae montibus aurae. 
<val. fl. argon. 4.22> Ecce puer summa se tollere uisus ab unda 
<val. fl. argon. 4.23> Frondibus in croceis et iniquae munere nymphae, 
<val. fl. argon. 4.24> Stansque super carum tales caput edere uoces: 
<val. fl. argon. 4.25>"Quid, pater, in uanos absumis tempora questus? 
<val. fl. argon. 4.26> Hoc nemus heu fatis mihi iam domus; improba quae me 
<val. fl. argon. 4.27> Nympha rapit saeuae monitu Iunonis in amnes 
<val. fl. argon. 4.28> Nunc Iouis accessus et iam mihi limina caeli 
<val. fl. argon. 4.29> Conciliat iungitque <toros> et fontis honores. 
<val. fl. argon. 4.30> O dolor, o dulces quas gessimus ante pharetrae! 
<val. fl. argon. 4.31> Iam socii laetis rapuerunt uincula uentis 
<val. fl. argon. 4.32> Hortator postquam furiis et uoce nefanda 
<val. fl. argon. 4.33> Impulit Oenides. uerum cum gente domoque 
<val. fl. argon. 4.34> Ista luet saeuaeque aderunt tua numina matri. 
<val. fl. argon. 4.35> Surge age et in duris haud unquam defice; caelo 
<val. fl. argon. 4.36> Mox aderis teque astra ferent: tu semper amoris 
<val. fl. argon. 4.37> Sis memor et cari comitis ne abscedat imago." 
<val. fl. argon. 4.38> Talibus orantem dictis uisuque fruentem 
<val. fl. argon. 4.39> Ille ultro petit et uacuis amplexibus instat 
<val. fl. argon. 4.40> Languentisque mouet frustra conamina dextrae: 
<val. fl. argon. 4.41> Corpus hebet somno refugaque eluditur umbra. 
<val. fl. argon. 4.42> Tum lacrimis, tum uoce sequi, tum rumpere questus, 
<val. fl. argon. 4.43> Cum sopor et uano spes maesta resoluitur actu. 
<val. fl. argon. 4.44> Fluctus ab undisoni ceu forte crepidine saxi 
<val. fl. argon. 4.45> Cum rapit halcyonis miserae fetumque laremque, 
<val. fl. argon. 4.46> It super aegra parens queriturque tumentibus undis 
<val. fl. argon. 4.47> Certa sequi quocumque ferant, audetque pauetque, 
<val. fl. argon. 4.48> Icta fatiscit aquis donec domus haustaque fluctu est; 
<val. fl. argon. 4.49> Illa dolens uocem dedit et se sustulit alis: 
<val. fl. argon. 4.50> Haud aliter somni maestus labor. exsilit amens 
<val. fl. argon. 4.51> Effusisque genas lacrimis rigat. "ibimus" inquit 
<val. fl. argon. 4.52>"Solus et hos montes desertaque lustra tenebis, 
<val. fl. argon. 4.53> Care puer, nec res ultra mirabere nostras." 
<val. fl. argon. 4.54> Haec fatus relegitque uias et uallibus exit 
<val. fl. argon. 4.55> Incertus quid Iuno ferat, quas apparet iras. 
<val. fl. argon. 4.56> Nec minus et socios cernit procul aequore ferri 
<val. fl. argon. 4.57> Praecipites tacitumque pudet potuisse relinqui. 
<val. fl. argon. 4.58> Iamque iter ad Teucros atque hospita moenia Troiae 
<val. fl. argon. 4.59> Flexerat Iliaci repetens promissa tyranni, 
<val. fl. argon. 4.60> Cum maesto Latona simul Dianaque uultu 
<val. fl. argon. 4.61> Ante Iouem stetit et supplex sic fatur Apollo: 
<val. fl. argon. 4.62>"In quem alium Alciden, in quae iam tempora differs 
<val. fl. argon. 4.63> Caucaseum, rex magne, senem? nullumne malorum 
<val. fl. argon. 4.64> Finem adeo poenaeque dabis? te cuncta precatur 
<val. fl. argon. 4.65> Gens hominum atque ipsi iam te, pater <optime>, montes 
<val. fl. argon. 4.66> Fessaque cum siluis orant iuga. sat tibi furtum 
<val. fl. argon. 4.67> Ignis et aetheriae defensa silentia mensae." 
<val. fl. argon. 4.68> Dixit ubi, e scopulis media inter pabula diri 
<val. fl. argon. 4.69> Vulturis ipse etiam gemitu maestaque fatigat 
<val. fl. argon. 4.70> Voce Iouem saeuis releuans ambusta pruinis 
<val. fl. argon. 4.71> Lumina; congeminant amnes rupesque fragorem 
<val. fl. argon. 4.72> Caucaseae; stupet ipse dei clamoribus ales. 
<val. fl. argon. 4.73> Tunc etiam superas Acheronte auditus ad arces 
<val. fl. argon. 4.74> Iapetus; grauis orantem procul arcet Erinys 
<val. fl. argon. 4.75> Respiciens celsi legem Iouis. ille dearum 
<val. fl. argon. 4.76> Fletibus et magno Phoebi commotus honore 
<val. fl. argon. 4.77> Velocem roseis demittit nubibus Irin. 
<val. fl. argon. 4.78>"I, Phrygas Alcides et Troiae differat arma; 
<val. fl. argon. 4.79> Nunc" ait "eripiat dirae Titana uolucri." 
<val. fl. argon. 4.80> Diua uolat defertque uiro celeranda parentis 
<val. fl. argon. 4.81> Imperia atque alacrem laetis hortatibus implet. 
<val. fl. argon. 4.82> Iam Minyae mediis clarae per sidera noctis 
<val. fl. argon. 4.83> Fluctibus intulerant placido caua lintea cursu 
<val. fl. argon. 4.84> Multaque deserto memores super Hercule uoluunt. 
<val. fl. argon. 4.85> Thracius at summa sociis e puppe sacerdos 
<val. fl. argon. 4.86> Fata deum et miserae solans incommoda uitae 
<val. fl. argon. 4.87> Securum numeris agit et medicabile carmen; 
<val. fl. argon. 4.88> Quod simul adsumpta pulsum fide, luctus et irae 
<val. fl. argon. 4.89> Et labor et dulces cedunt e pectore nati. 
<val. fl. argon. 4.90> Interea magni iamiam subeuntibus astris 
<val. fl. argon. 4.91> Oceani genitale caput Titania frenis 
<val. fl. argon. 4.92> Antra sonant; Sol auricomis cingentibus Horis 
<val. fl. argon. 4.93> Multifidum iubar et bisseno sidere textam 
<val. fl. argon. 4.94> Loricam induitur; ligat hanc qui nubila contra 
<val. fl. argon. 4.95> Balteus undantem uariat mortalibus arcum. 
<val. fl. argon. 4.96> Inde super terras et eoi cornua montis 
<val. fl. argon. 4.97> Emicuit traxitque diem candentibus undis 
<val. fl. argon. 4.98> Et Minyas uiso liquerunt flamina Phoebo. 
<val. fl. argon. 4.99> Proxima Bebrycii panduntur litora regni, 
<val. fl. argon. 4.100> Pingue solum et duris regio non inuida tauris. 
<val. fl. argon. 4.101> Rex Amycus; regis fatis et numine freti 
<val. fl. argon. 4.102> Non muris cinxere domos, non foedera legum 
<val. fl. argon. 4.103> Vlla colunt placidas aut iura tenentia mentes. 
<val. fl. argon. 4.104> Quales Aetnaeis rabidi Cyclopes in antris 
<val. fl. argon. 4.105> Nocte sub hiberna seruant freta, sicubi saeuis 
<val. fl. argon. 4.106> Aduectet ratis acta Notis tibi pabula dira 
<val. fl. argon. 4.107> Et miseras, Polypheme, dapes, sic undique in omnes 
<val. fl. argon. 4.108> Prospiciunt cursantque uias qui corpora regi 
<val. fl. argon. 4.109> Capta trahant. ea Neptuno trux ipse parenti 
<val. fl. argon. 4.110> Sacrifici pro rupe iugi media aequora supra 
<val. fl. argon. 4.111> Torquet agens. sin forma uiris praestantior adsit 
<val. fl. argon. 4.112> Tum legere arma iubet sumptisque occurrere contra 
<val. fl. argon. 4.113> Caestibus; haec miseris sors est aequissima leti. 
<val. fl. argon. 4.114> Huc ubi deuectam Neptunus gurgite puppem 
<val. fl. argon. 4.115> Sensit et extremum nati prospexit in oras 
<val. fl. argon. 4.116> Et quondam laetos domini certamine campos, 
<val. fl. argon. 4.117> Ingemit ac tales euoluit pectore questus: 
<val. fl. argon. 4.118>"Infelix imas quondam mihi rapta sub undas 
<val. fl. argon. 4.119> Nec potius magno Melie tum mixta Tonanti! 
<val. fl. argon. 4.120> Vsque adeone meam quacumque ab origine prolem 
<val. fl. argon. 4.121> Tristia fata manent? sic te olim pergere sensi, 
<val. fl. argon. 4.122> Iuppiter, iniustae quando mihi uirginis armis 
<val. fl. argon. 4.123> Concidit infelix et nunc chaos implet Orion. 
<val. fl. argon. 4.124> Nec tibi nunc uirtus aut det fiducia nostri, 
<val. fl. argon. 4.125> Nate, animos opibusque ultra ne crede paternis. 
<val. fl. argon. 4.126> Iamiam aliae uires maioraque sanguine nostro 
<val. fl. argon. 4.127> Vincunt fata Iouis, potior cui cura suorum est. 
<val. fl. argon. 4.128> Atque ideo neque ego hanc tumidis auertere uentis 
<val. fl. argon. 4.129> Temptaui tenuiue ratem nec iam mora morti 
<val. fl. argon. 4.130> Hinc erit ulla tuae. reges preme, dure, secundos." 
<val. fl. argon. 4.131> Abstulit inde oculos natumque et tristia linquens 
<val. fl. argon. 4.132> Proelia sanguineo terras pater alluit aestu. 
<val. fl. argon. 4.133> Principio fluuios gentemque et litora ductor 
<val. fl. argon. 4.134> Explorare iubet, paulumque egressus Echion 
<val. fl. argon. 4.135> Inuenit obscura gemitus in ualle trahentem 
<val. fl. argon. 4.136> Clam iuuenem et caesi maerentem nomen amici. 
<val. fl. argon. 4.137> Ille uirum ut contra uenientem umbrataque uidit 
<val. fl. argon. 4.138> Tempora Parrhasio patris de more galero 
<val. fl. argon. 4.139> Paciferaeque manu nequiquam insignia uirgae, 
<val. fl. argon. 4.140>"Heu fuge" ait "certo, quicumque es, perdite, passu 
<val. fl. argon. 4.141> Dum datur." obstipuit uisu Nonacria proles 
<val. fl. argon. 4.142> Quid ferat admirans. postquam remeare monentem 
<val. fl. argon. 4.143> Ocius et dictis perstantem cernit in isdem, 
<val. fl. argon. 4.144> Abripit et sociis quae sint ea promere cogit. 
<val. fl. argon. 4.145> Ille manum tendens "non haec" ait "hospita uobis 
<val. fl. argon. 4.146> Terra, uiri, non hic ullos reuerentia ritus 
<val. fl. argon. 4.147> Pectora; mors habitat saeuaeque hoc litore pugnae. 
<val. fl. argon. 4.148> Iam ueniet diros Amycus qui tollere caestus 
<val. fl. argon. 4.149> Imperet et uasto qui uertice nubila pulset. 
<val. fl. argon. 4.150> Talis in aduectos Neptuni credita proles 
<val. fl. argon. 4.151> Aeternum furit, atque aequae uirtutis egentes 
<val. fl. argon. 4.152> Ceu superum segnes ad iniqua altaria tauros 
<val. fl. argon. 4.153> Constituit, tandem ut misero lauet arma cerebro. 
<val. fl. argon. 4.154> Consulite atque fugae medium ne temnite tempus. 
<val. fl. argon. 4.155> Namque isti frustra quisquam concurrere monstro 
<val. fl. argon. 4.156> Audeat, et quaenam talem uidisse uoluptas?" 
<val. fl. argon. 4.157> Ductor ad haec "Bebryxne uenis diuersaque regi 
<val. fl. argon. 4.158> Corda gerens (melior uulgi nam saepe uoluntas), 
<val. fl. argon. 4.159> Hostis an externis fato delatus ab oris? 
<val. fl. argon. 4.160> Et tua cur Amycus caestu nondum obruit ora?" 
<val. fl. argon. 4.161>"Nomen" ait "praedulce mihi * nomenque secutus 
<val. fl. argon. 4.162> Otreos unanimi. decus ille et laeta suorum 
<val. fl. argon. 4.163> Gloria nec uestros comes aspernandus in actus 
<val. fl. argon. 4.164> Hesionam et Phrygiae peteret cum gaudia nuptae 
<val. fl. argon. 4.165> Hic Amycum contra iussus stetit, atque ego palmas 
<val. fl. argon. 4.166> Implicui; sed prima procul uixdum ora leuantis 
<val. fl. argon. 4.167> Fulminea frontem dextra disiectaque fudit 
<val. fl. argon. 4.168> Lumina. me numquam leto dignatus et armis, 
<val. fl. argon. 4.169> Sed lacrimis potius luctuque absumor inerti. 
<val. fl. argon. 4.170> Spes tamen, his fando si nuntius exstitit oris 
<val. fl. argon. 4.171> Et Mariandynum patrias penetrauit ad urbes, 
<val. fl. argon. 4.172> Vnde genus fraterque uiro- sed et ille quierit 
<val. fl. argon. 4.173> Oro nec uanis cladem Lycus augeat armis." 
<val. fl. argon. 4.174> Haec ubi non ulla iuuenes formidine moti 
<val. fl. argon. 4.175> Accipiunt, dolet et dura sic pergere mente 
<val. fl. argon. 4.176> Terga sequi properosque iubet coniungere gressus. 
<val. fl. argon. 4.177> Litore in extremo spelunca apparuit ingens 
<val. fl. argon. 4.178> Arboribus super et dorso contecta minanti, 
<val. fl. argon. 4.179> Non quae dona die, non quae trahat aetheris ignem, 
<val. fl. argon. 4.180> Infelix domus et sonitu fremibunda profundi. 
<val. fl. argon. 4.181> At uarii pro rupe metus: hinc trunca rotatis 
<val. fl. argon. 4.182> Bracchia rapta uiris strictoque immortua caestu 
<val. fl. argon. 4.183> Ossaque taetra situ <et> capitum maestissimus ordo 
<val. fl. argon. 4.184> Per piceas, quibus aduerso sub uulnere nulla 
<val. fl. argon. 4.185> Iam facies nec nomen erat; media ipsius arma 
<val. fl. argon. 4.186> Sacra metu magnique aris imposta parentis. 
<val. fl. argon. 4.187> Hospitis hic primum monitus rediere Dymantis 
<val. fl. argon. 4.188> Et pauor et monstri subiit absentis imago 
<val. fl. argon. 4.189> Atque oculos cuncti inter se tenuere silentes 
<val. fl. argon. 4.190> Donec sidereo Pollux interritus ore 
<val. fl. argon. 4.191>"Te tamen, hac quicumque es" ait "formidine, faxo 
<val. fl. argon. 4.192> Iam tua silua ferat, modo sint tibi sanguis et artus." 
<val. fl. argon. 4.193> Omnibus idem animus forti decernere pugna 
<val. fl. argon. 4.194> Exoptantque uirum contraque occurrere poscunt. 
<val. fl. argon. 4.195> Qualiter ignotis spumantem funditus amnem 
<val. fl. argon. 4.196><>
<val. fl. argon. 4.197> Pandit iter, mox omne pecus formidine pulsa 
<val. fl. argon. 4.198> Pone subit iamque et mediis procedit ab undis. 
<val. fl. argon. 4.199> At procul e siluis sese gregibusque ferebat 
<val. fl. argon. 4.200> Saeuus in antra gigans, quem nec sua turba tuendo 
<val. fl. argon. 4.201> It taciti secura metus. mortalia nusquam 
<val. fl. argon. 4.202> Signa manent; instar scopuli, qui montibus altis 
<val. fl. argon. 4.203> Summus abit longeque iugo stat solus ab omni. 
<val. fl. argon. 4.204> Deuolat inde furens, nec quo uia curue profecti 
<val. fl. argon. 4.205> Nec genus ante rogat, sed tali protonat ira: 
<val. fl. argon. 4.206>"Incipite, o iuuenes. etenim fiducia, credo, 
<val. fl. argon. 4.207> Huc tulit auditas et sponte lacessitis oras; 
<val. fl. argon. 4.208> Sin errore uiae, necdum mens gnara locorum, 
<val. fl. argon. 4.209> Hic mihi lex caestus aduersaque tollere contra 
<val. fl. argon. 4.210> Bracchia; sic ingens Asiae plaga quique per Arcton 
<val. fl. argon. 4.211> Dexter et in laeuum pontus iacet haec mea uisit 
<val. fl. argon. 4.212> Hospitia, hoc functi remeant certamine reges. 
<val. fl. argon. 4.213> Neptuni domus, atque egomet Neptunia proles. 
<val. fl. argon. 4.214> Iam pridem caestus resides et frigida raris 
<val. fl. argon. 4.215> Dentibus aret humus. quis mecum foedera iunget? 
<val. fl. argon. 4.216> Prima manu cui dona fero? mox omnibus idem 
<val. fl. argon. 4.217> Ibit honos. fuga sub terras, fuga nulla per auras. 
<val. fl. argon. 4.218> Nec lacrimae (ne ferte preces) superiue uocati 
<val. fl. argon. 4.219> Pectora nostra mouent; aliis rex Iuppiter oris. 
<val. fl. argon. 4.220> Faxo Bebrycium nequeat transcendere puppis 
<val. fl. argon. 4.221> Vlla fretum et ponto uolitet Symplegas inani." 
<val. fl. argon. 4.222> Talia dicta dabat, cum protinus asper Iason 
<val. fl. argon. 4.223> Et simul Aeacidae simul et Calydonis alumni 
<val. fl. argon. 4.224> Nelidesque Idasque prior, quae maxima, surgunt, 
<val. fl. argon. 4.225> Nomina; sed nudo steterat iam pectore Pollux. 
<val. fl. argon. 4.226> Tum pauor et gelidus defixit Castora sanguis. 
<val. fl. argon. 4.227> Nam nec ad Elei pugnam uidet ora parentis 
<val. fl. argon. 4.228> Nec sonat Oebalius caueae fauor aut iuga nota 
<val. fl. argon. 4.229> Taygeti, lauitur patrios ubi uictor ad amnes, 
<val. fl. argon. 4.230> Nec pretium sonipes aut sacrae taurus harenae, 
<val. fl. argon. 4.231> Praemia sed manes reclusaque ianua leti. 
<val. fl. argon. 4.232> Illum Amucus nec fronte trucem nec mole tremendum, 
<val. fl. argon. 4.233> Vixdum etiam primae spargentem signa iuuentae, 
<val. fl. argon. 4.234> Ore renidenti lustrans obit et fremit ausum 
<val. fl. argon. 4.235> Sanguineosque rotat furiis ardentibus orbes. 
<val. fl. argon. 4.236> Non aliter iam regna poli, iam capta Typhoeus 
<val. fl. argon. 4.237> Astra ferens Bacchum ante acies primamque deorum 
<val. fl. argon. 4.238> Pallada et oppositos doluit sibi uirginis angues. 
<val. fl. argon. 4.239> Sic adeo insequitur rabidoque ita murmure terret: 
<val. fl. argon. 4.240>"Quisquis es, infelix celeras puer; haud tibi pulchrae 
<val. fl. argon. 4.241> Manserit hoc ultra frontis decus oraue matri 
<val. fl. argon. 4.242> Nota feres. tune a sociis electus iniquis? 
<val. fl. argon. 4.243> Tune Amyci moriere manu?" nec plura moratus 
<val. fl. argon. 4.244> Ingentes umeros spatiosaque pectoris ossa 
<val. fl. argon. 4.245> Protulit horrendosque toris informibus artus. 
<val. fl. argon. 4.246> Deficiunt uisu Minyae, miratur et ipse 
<val. fl. argon. 4.247> Tyndarides; redit Alcidae iam sera cupido 
<val. fl. argon. 4.248> Et uacuos maesto lustrarunt lumine montes. 
<val. fl. argon. 4.249> At satus aequoreo fatur tunc talia rege: 
<val. fl. argon. 4.250>"Aspice et haec crudis durata uolumina tauris; 
<val. fl. argon. 4.251> Nec peto sortis opem, sed quos potes indue caestus." 
<val. fl. argon. 4.252> Dixit et urgentis per sera piacula fati 
<val. fl. argon. 4.253> Nescius extremum hoc armis innectere palmas 
<val. fl. argon. 4.254> Dat famulis, dat et inde Lacon. odia aspera surgunt 
<val. fl. argon. 4.255> Ignotis prius atque incensa mente feruntur 
<val. fl. argon. 4.256> In medium sanguis Iouis et Neptunia proles. 
<val. fl. argon. 4.257> Hinc illinc dubiis intenta silentia uotis, 
<val. fl. argon. 4.258> Et pater orantes caesorum Tartarus umbras 
<val. fl. argon. 4.259> Nube caua tandem ad meritae spectacula poenae 
<val. fl. argon. 4.260> Emittit; summi nigrescunt culmina montis. 
<val. fl. argon. 4.261> Continuo Bebryx, Maleae uelut arce fragosa 
<val. fl. argon. 4.262> Turbo rapax, uix ora uirum, uix tollere passus 
<val. fl. argon. 4.263> Bracchia torrenti praeceps agit undique nimbo 
<val. fl. argon. 4.264> Cursibus inuoluens, totaque immanis harena 
<val. fl. argon. 4.265> Insequitur. uigil ille metu cum pectore et armis 
<val. fl. argon. 4.266> Huc alternus et huc, semper ceruice reducta 
<val. fl. argon. 4.267> Semper et in digitis et summi puluere campi, 
<val. fl. argon. 4.268> Proiectusque redit. spumanti qualis in alto 
<val. fl. argon. 4.269> Pliade capta ratis, trepidi quam sola magistri 
<val. fl. argon. 4.270> Cura tenet, rapidum uentis certantibus aequor 
<val. fl. argon. 4.271> Intemerata secat, Pollux sic prouidus ictus 
<val. fl. argon. 4.272> Seruat et Oebalia dubium caput eripit arte. 
<val. fl. argon. 4.273> Vt deinde urgentes effudit nutibus iras 
<val. fl. argon. 4.274> Ardoremque uiri, paulatim insurgere fesso 
<val. fl. argon. 4.275> Integer et summos manibus deducere caestus. 
<val. fl. argon. 4.276> Ille dies aegros Amyci sudoribus artus 
<val. fl. argon. 4.277> Primus et arenti cunctantem uidit hiatu; 
<val. fl. argon. 4.278> Nec sua defessum noscunt loca nec sua regem 
<val. fl. argon. 4.279> Agmina. respirant ambo paulumque reponunt 
<val. fl. argon. 4.280> Bracchia, ceu Lapithas aut Paeonas aequore in ipso 
<val. fl. argon. 4.281> Cum refouet fixaque silet Gradiuus in hasta. 
<val. fl. argon. 4.282> Vix steterant, et iam ecce ruunt inflictaque late 
<val. fl. argon. 4.283> Terga sonant; noua uis iterum, noua corpora surgunt. 
<val. fl. argon. 4.284> Hunc pudor, hunc noto iam spes audentior hoste 
<val. fl. argon. 4.285> Instimulant. fumant crebro praecordia pulsu, 
<val. fl. argon. 4.286> Auia responsant gemitu iuga; peruigil ut cum 
<val. fl. argon. 4.287> Artificum nouat Aetna manus et fulmina Cyclops 
<val. fl. argon. 4.288> Prosubigit, pulsis strepitant incudibus urbes. 
<val. fl. argon. 4.289> Emicat hic dextramque parat dextramque minatur 
<val. fl. argon. 4.290> Tyndarides; redit huc oculis et pondere Bebryx 
<val. fl. argon. 4.291> Sic ratus, ille autem celeri rapit ora sinistra. 
<val. fl. argon. 4.292> Conclamant socii et subitas dant gaudia uoces. 
<val. fl. argon. 4.293> Illum insperata turbatum fraude furentemque 
<val. fl. argon. 4.294> Oebalides prima refugit dum detonet ira, 
<val. fl. argon. 4.295> Territus ipse etiam atque ingentis conscius ausi. 
<val. fl. argon. 4.296> Saeuit inops Amycus nullo discrimine sese 
<val. fl. argon. 4.297> Praecipitans auidusque uiri (respectat ouantes 
<val. fl. argon. 4.298> Quippe procul Minyas); tunc caestu elatus utroque 
<val. fl. argon. 4.299> Irruit. hos inter Pollux subit et trucis ultro 
<val. fl. argon. 4.300> Aduolat ora uiri; nec spes effecta, sed ambae 
<val. fl. argon. 4.301> In pectus cecidere manus. hoc saeuior ille 
<val. fl. argon. 4.302> Ecce iterum uacuas agit inconsulta per auras 
<val. fl. argon. 4.303> Bracchia, sentit enim Pollux rationis egentem; 
<val. fl. argon. 4.304> Dat genibus iunctis latus effusumque secutus 
<val. fl. argon. 4.305> Haud reuocare gradum patitur turbatque premitque 
<val. fl. argon. 4.306> Ancipitem, crebros et liber congerit ictus 
<val. fl. argon. 4.307> Desuper auerso; sonat omni uulnere uertex 
<val. fl. argon. 4.308> Inclinis ceditque malis. iam tempora manant 
<val. fl. argon. 4.309> Sanguineaeque latent aures, uitalia donec 
<val. fl. argon. 4.310> Vincula, qua primo ceruix committitur artu 
<val. fl. argon. 4.311> Soluit dextra grauis. labentem propulit heros 
<val. fl. argon. 4.312> Ac super insistens "Pollux ego missus Amyclis 
<val. fl. argon. 4.313> Et Ioue natus" ait; "nomen mirantibus umbris 
<val. fl. argon. 4.314> Hoc referes: sic et memori noscere sepulchro." 
<val. fl. argon. 4.315> Bebrycas extemplo spargit fuga: nullus adempti 
<val. fl. argon. 4.316> Regis amor; montem celeres siluamque capessunt. 
<val. fl. argon. 4.317> Haec sors, haec Amycum tandem manus arcuit ausis 
<val. fl. argon. 4.318> Effera seruantem Ponti loca uimque iuuentae 
<val. fl. argon. 4.319> Continuam et magni sperantem tempora patris. 
<val. fl. argon. 4.320> Tenditur ille ingens hominum pauor aruaque late 
<val. fl. argon. 4.321> Occupat, annosi ueluti si decidat olim 
<val. fl. argon. 4.322> Pars Erycis uel totus Athos; qua mole iacentis 
<val. fl. argon. 4.323> Ipse etiam expleri uictor nequit oraque longo 
<val. fl. argon. 4.324> Comminus obtutu mirans tenet. at manus omnis 
<val. fl. argon. 4.325> Heroum densis certatim amplexibus urgent 
<val. fl. argon. 4.326> Armaque ferre iuuat fessasque attollere palmas. 
<val. fl. argon. 4.327>"Salue, uera Iouis, uera o Iouis" undique "proles" 
<val. fl. argon. 4.328> Ingeminant; "o magnanimis memoranda palaestris 
<val. fl. argon. 4.329> Taygeta et primi felix labor ille magistri." 
<val. fl. argon. 4.330> Dumque ea dicta ferunt, tenues tamen ire cruores 
<val. fl. argon. 4.331> Siderea de fronte uident; nec sanguine Pollux 
<val. fl. argon. 4.332> Territus auerso siccabat uulnera caestu. 
<val. fl. argon. 4.333> Illius excelsum ramis caput oraque Castor 
<val. fl. argon. 4.334> Implicat et uiridi conectit tempora lauro 
<val. fl. argon. 4.335> Respiciensque ratem "patriis" ait "has precor oris, 
<val. fl. argon. 4.336> Diua, refer frondes cumque hac freta curre corona." 
<val. fl. argon. 4.337> Dixerat. hinc ualida caedunt armenta bipenni 
<val. fl. argon. 4.338> Perfusique sacro placati gurgitis amne 
<val. fl. argon. 4.339> Graminea sternuntur humo; tunc liba dapesque 
<val. fl. argon. 4.340> Frondibus accumulant; exsortia terga Laconi 
<val. fl. argon. 4.341> Praecipiunt pecudum. toto mox tempore mensae 
<val. fl. argon. 4.342> Laetus ouat nunc laude uirum, nunc uatis honoro 
<val. fl. argon. 4.343> Carmine, Victori geminans cratera parenti. 
<val. fl. argon. 4.344> Iamque dies auraeque uocant, rursusque capessunt 
<val. fl. argon. 4.345> Aequora, qua rigidos eructat Bosporos amnes. 
<val. fl. argon. 4.346> Illos, Nile, tuis nondum dea gentibus Io 
<val. fl. argon. 4.347> Transierat fluctus, unde haec data nomina ponto. 
<val. fl. argon. 4.348> Tum pius Oeagri claro de sanguine uates 
<val. fl. argon. 4.349> Admonita genetrice refert casusque locorum 
<val. fl. argon. 4.350> Inachidosque uias pelagusque emensa iuuencae 
<val. fl. argon. 4.351> Exilia intentisque canit. "uidere priores 
<val. fl. argon. 4.352> Saepe Iouem <in> terras Argiuaque regna Pelasgum 
<val. fl. argon. 4.353> Virginis Iasia blandos descendere ad ignes. 
<val. fl. argon. 4.354> Sentit Iuno dolos curaque accensa iugali 
<val. fl. argon. 4.355> Aethere desiluit; dominam Lyrceia tellus 
<val. fl. argon. 4.356> Antraque deprensae tremuerunt conscia culpae. 
<val. fl. argon. 4.357> Tum trepida Inachiae paelex subit ora iuuencae 
<val. fl. argon. 4.358> Sponte dei; plausu fouet hanc et pectora mulcet 
<val. fl. argon. 4.359> Iuno renidenti cohibens suspiria uultu. 
<val. fl. argon. 4.360> Mox ita adorta Iouem: "da quam modo ditibus Argis 
<val. fl. argon. 4.361> Campus alit primae referentem cornua Phoebes 
<val. fl. argon. 4.362> Indomitamque bouem, da carae munera nuptae. 
<val. fl. argon. 4.363> Ipsa ego dilectae pecudi iam pascua digna 
<val. fl. argon. 4.364> Praecipuosque legam fontes." qua fraude negaret 
<val. fl. argon. 4.365> Aut quos inuentus finxisset Iuppiter astus? 
<val. fl. argon. 4.366> Muneris illa potens custodem protinus Argum 
<val. fl. argon. 4.367> Adiungit; custos Argus placet, inscia somni 
<val. fl. argon. 4.368> Lumina non aliter toto cui uertice, quam si 
<val. fl. argon. 4.369> Lyda nurus sparso telas maculauerit ostro. 
<val. fl. argon. 4.370> Argus et in scopulos et monstris horrida lustra 
<val. fl. argon. 4.371> Ignotas iubet ire uias heu multa morantem 
<val. fl. argon. 4.372> Conantemque preces inclusaque pectore uerba. 
<val. fl. argon. 4.373> Vltima tum patriae cedens dedit oscula ripae; 
<val. fl. argon. 4.374> Fleuit Amymone, flerunt Messeides undae, 
<val. fl. argon. 4.375> Fleuit et effusis reuocans Hyperia lacertis. 
<val. fl. argon. 4.376> Illa, ubi uel fessi tremerent erroribus artus 
<val. fl. argon. 4.377> Vel rueret summo iam frigidus aethere uesper, 
<val. fl. argon. 4.378> Heu quotiens saxo posuit latus, aut, ubi longa 
<val. fl. argon. 4.379> Aegra siti, quos ore lacus, quae pabula carpsit, 
<val. fl. argon. 4.380> Verbere candentes quotiens exhorruit armos! 
<val. fl. argon. 4.381> Quin et ab excelso meditantem uertice saltus 
<val. fl. argon. 4.382> Audentemque mori ualles citus egit in imas 
<val. fl. argon. 4.383> Argus et arbitrio durus seruauit erili, 
<val. fl. argon. 4.384> Cum subito Arcadio sonuit caua fistula ritu 
<val. fl. argon. 4.385> Imperiumque patris celerans Cyllenius ales 
<val. fl. argon. 4.386> Aduenit et leni modulatur carmina auena 
<val. fl. argon. 4.387>"Quo"que ait "hinc diuersus abis? en respice cantus." 
<val. fl. argon. 4.388> Haud procul insectans Argum languentia ** (==CA+A*)
<val. fl. argon. 4.389> Lumina cuncta notat dulcesque sequentia somnos 
<val. fl. argon. 4.390> Et celerem mediis in cantibus exigit harpen. 
<val. fl. argon. 4.391> Iamque refecta Ioui paulatim in imagine prisca 
<val. fl. argon. 4.392> Ibat agris Io uictrix Iunonis, et ecce 
<val. fl. argon. 4.393> Cum facibus spirisque et Tartareo ululatu 
<val. fl. argon. 4.394> Tisiphonen uidet, ac primo uestigia uisu 
<val. fl. argon. 4.395> Figit et in miserae rursus bouis ora recurrit. 
<val. fl. argon. 4.396> Nec qua ualle memor <nec> quo se uertice sistat 
<val. fl. argon. 4.397> Inachias errore etiam defertur ad undas, 
<val. fl. argon. 4.398> Qualis et a prima quantum mutata iuuenca! 
<val. fl. argon. 4.399> Nec pater aut trepidae temptant accedere nymphae. 
<val. fl. argon. 4.400> Ergo iterum siluas, iterum petit inuia retro 
<val. fl. argon. 4.401> Ceu Styga dilectum fugiens caput; inde per urbes 
<val. fl. argon. 4.402> Raptatur Graias atque ardua flumina ripis, 
<val. fl. argon. 4.403> Oblato donec paulum cunctata profundo 
<val. fl. argon. 4.404> Incidit: absistunt fluctus et gnara futuri 
<val. fl. argon. 4.405> Dant pauida alta uiam; celsis procul ipsa refulget 
<val. fl. argon. 4.406> Cornibus ac summa palearia sustinet unda. 
<val. fl. argon. 4.407> Ast Erebi uirgo ditem uolat aethere Memphin 
<val. fl. argon. 4.408> Praecipere et Pharia uenientem pellere terra. 
<val. fl. argon. 4.409> Contra Nilus adest et toto gurgite torrens 
<val. fl. argon. 4.410> Tisiphonen agit atque imis illidit harenis 
<val. fl. argon. 4.411> Ditis opem ac saeui clamantem numina regni. 
<val. fl. argon. 4.412> Apparent sparsaeque faces disiectaque longe 
<val. fl. argon. 4.413> Verbera et abruptis excussi crinibus hydri. 
<val. fl. argon. 4.414> Nec Iouis interea cessat manus: intonat alto 
<val. fl. argon. 4.415> Insurgens caelo genitor curamque fatetur, 
<val. fl. argon. 4.416> Atque ipsa imperium Iuno pauet. haec procul Io 
<val. fl. argon. 4.417> Spectat ab arce <Phari>, iam diuis addita iamque 
<val. fl. argon. 4.418> Aspide cincta comas et ouanti persona sistro. 
<val. fl. argon. 4.419> Bosporon hinc ueteres errantis nomine diuae 
<val. fl. argon. 4.420> Vulgauere. iuuet nostros nunc ipsa labores 
<val. fl. argon. 4.421> Immissisque ratem sua per freta prouehat Euris." 
<val. fl. argon. 4.422> Dixerat, et placidi tendebant carbasa uenti. 
<val. fl. argon. 4.423> Postera non cassae Minyis Aurora retexit 
<val. fl. argon. 4.424> Noctis iter; noua cuncta uident Thyneaque iuxta 
<val. fl. argon. 4.425> Litora fatidici poenis horrentia Phinei, 
<val. fl. argon. 4.426> Dira deum summo quem uis urgebat in aeuo. 
<val. fl. argon. 4.427> Quippe neque extorrem tantum nec lucis egentem 
<val. fl. argon. 4.428> Insuper Harpyiae Typhonides, ira Tonantis, 
<val. fl. argon. 4.429> Depopulant ipsoque dapes praedantur ab ore. 
<val. fl. argon. 4.430> Talia prodigia et tales pro crimine poenas 
<val. fl. argon. 4.431> Perpetitur. spes una seni, quod pellere saeuam 
<val. fl. argon. 4.432> Quondam fata luem dederant Aquilone creatis. 
<val. fl. argon. 4.433> Ergo ubi iam Minyas certamque accedere Phineus 
<val. fl. argon. 4.434> Sentit opem, primas baculo defertur ad undas 
<val. fl. argon. 4.435> Vestigatque ratem atque oculos attollit inanes. 
<val. fl. argon. 4.436> Tunc tenuem spirans animam "salue o mihi longum 
<val. fl. argon. 4.437> Exspectata manus nostrisque" ait "agnita uotis. 
<val. fl. argon. 4.438> Nouimus et diuis geniti quibus et uia iussos 
<val. fl. argon. 4.439> Quae ferat ac uestri *rebar sic* tempora cursus 
<val. fl. argon. 4.440> Proxima quaeque legens, quantum Vulcania Lemnos 
<val. fl. argon. 4.441> Traxerit, infelix tulerit quae Cyzicus arma. 
<val. fl. argon. 4.442> Sensi et Bebrycio supremam in litore pugnam 
<val. fl. argon. 4.443> Iam propior iamque hoc animum solamine mulcens. 
<val. fl. argon. 4.444> Non ego nunc magno quod cretus Agenore Phineus 
<val. fl. argon. 4.445> Aut memorem mea quod uates insedit Apollo 
<val. fl. argon. 4.446> Pectora; praesentis potius miserescite fati. 
<val. fl. argon. 4.447> Nec mihi diuersis erratum casibus orbem 
<val. fl. argon. 4.448> Amissas aut flere domos aut dulcia tempus 
<val. fl. argon. 4.449> Lumina; consuetis serum est ex ordine fatis 
<val. fl. argon. 4.450> Ingemere. Harpyiae semper mea pabula seruant, 
<val. fl. argon. 4.451> Fallere quas nusquam misero locus: ilicet omnes 
<val. fl. argon. 4.452> Deueniunt niger intorto ceu turbine nimbus, 
<val. fl. argon. 4.453> Iamque alis procul et sonitu mihi nota Celaeno; 
<val. fl. argon. 4.454> Diripiunt uerruntque dapes foedataque turbant 
<val. fl. argon. 4.455> Pocula, saeuit odor surgitque miserrima pugna, 
<val. fl. argon. 4.456> Parque mihi monstrisque fames. spreuere quod omnes 
<val. fl. argon. 4.457> Pollueruntque manu quodque unguibus excidit atris 
<val. fl. argon. 4.458> Has mihi fert in luce moras. nec rumpere fata 
<val. fl. argon. 4.459> Morte licet; trahitur uictu crudelis egestas. 
<val. fl. argon. 4.460> Sed uos o seruate precor, praedicta deorum 
<val. fl. argon. 4.461> Si non falsa mihi, uos finem imponite poenis. 
<val. fl. argon. 4.462> Nempe adsunt qui monstra fugent Aquilonia proles, 
<val. fl. argon. 4.463> Non externa mihi; nam rex ego diuitis Hebri 
<val. fl. argon. 4.464> Iunctaque uestra meo quondam Cleopatra cubili." 
<val. fl. argon. 4.465> Nomen ad Actaeae Calais Zetesque sororis 
<val. fl. argon. 4.466> Prosiliunt, Zetesque prior "quem cernimus?" inquit. 
<val. fl. argon. 4.467>"Tune ille Odrysiae Phineus rex inclitus orae? 
<val. fl. argon. 4.468> Tu Phoebi comes et nostro dilecte parenti? 
<val. fl. argon. 4.469> O ubi nunc regni generisque ubi gloria? quam te 
<val. fl. argon. 4.470> Exedit labor et miseris festina senectus! 
<val. fl. argon. 4.471> Quin age mitte preces, namque est tibi nostra uoluntas 
<val. fl. argon. 4.472> Si non ira deum, uel si placabilis, urget." 
<val. fl. argon. 4.473> Sustulit hic geminas Phineus ad sidera palmas 
<val. fl. argon. 4.474>"Te"que ait, "infesti, quae nunc premis, ira Tonantis, 
<val. fl. argon. 4.475> Ante precor, nostrae tandem iam parce senectae; 
<val. fl. argon. 4.476> Sit modus; et fore credo equidem; nam uestra uoluntas 
<val. fl. argon. 4.477> Quid, iuuenes, sine pace deum? nec credite culpam 
<val. fl. argon. 4.478> Saeuitiae scelerumue mihi nunc crimina pendi: 
<val. fl. argon. 4.479> Fata loquax mentemque Iouis quaeque abdita solus 
<val. fl. argon. 4.480> Consilia et terris subito uentura parabat 
<val. fl. argon. 4.481> Prodideram miserans hominum genus; hinc mihi tanta 
<val. fl. argon. 4.482> Pestis et offusae media inter dicta tenebrae. 
<val. fl. argon. 4.483> Iam tandem cessere irae, nec casus ab alto, 
<val. fl. argon. 4.484> Ipse uolens nostris sed uos deus appulit oris." 
<val. fl. argon. 4.485> Sic ait et, fatis ita iam cedentibus, omnes 
<val. fl. argon. 4.486> Impulit et durae commouit imagine poenae. 
<val. fl. argon. 4.487> Instituere toros mediisque tapetibus ipsum 
<val. fl. argon. 4.488> Accipiunt circumque iacent; simul aequora seruant, 
<val. fl. argon. 4.489> Astra simul, uescique iubent ac mittere curas, 
<val. fl. argon. 4.490> Cum subitus misero tremor et pallentia primae 
<val. fl. argon. 4.491> Ora senis fugere manus. nec prodita pestis 
<val. fl. argon. 4.492> Ante, sed in mediis dapibus uidere uolucres. 
<val. fl. argon. 4.493> Fragrat acerbus odor patriique exspirat Auerni 
<val. fl. argon. 4.494> Halitus; unum omnes incessere planctibus, unum 
<val. fl. argon. 4.495> Infestare manus; inhiat Cocytia nubes 
<val. fl. argon. 4.496> Luxurians ipsoque ferens fastidia uisu. 
<val. fl. argon. 4.497> Tum sola colluuie atque illisis stramina mensis 
<val. fl. argon. 4.498> Foeda rigant; stridunt alae, praedaque retenta 
<val. fl. argon. 4.499> Saeuit utrimque fames; nec solum horrenda Celaeno 
<val. fl. argon. 4.500> Phinea, sed miseras etiam prohibere sorores. 
<val. fl. argon. 4.501> Emicat hic subito seseque Aquilonia proles 
<val. fl. argon. 4.502> Cum clamore leuat; genitor simul impulit alas. 
<val. fl. argon. 4.503> Hoste nouo turbata lues, lapsaeque rapinae 
<val. fl. argon. 4.504> Faucibus, et primum pauidae Phineia tecta 
<val. fl. argon. 4.505> Peruolitant, mox alta petunt; stant litore fixi 
<val. fl. argon. 4.506> Haemonidae atque oculis palantia monstra sequuntur. 
<val. fl. argon. 4.507> Sicut, prorupti tonuit cum forte Veseui 
<val. fl. argon. 4.508> Hesperiae letalis apex, uixdum ignea montem 
<val. fl. argon. 4.509> Torsit hiems, iamque eoas cinis induit urbes; 
<val. fl. argon. 4.510> Turbine sic rapido populos atque aequora longe 
<val. fl. argon. 4.511> Transabeunt, nullaque datur considere terra. 
<val. fl. argon. 4.512> Iamque et ad Ionii metas atque intima tendunt 
<val. fl. argon. 4.513> Saxa; uocat magni Strophadas nunc incola ponti. 
<val. fl. argon. 4.514> Hic fessae letique metu propioris anhelae 
<val. fl. argon. 4.515> Dum trepidant humilique graues timidoque uolatu 
<val. fl. argon. 4.516> Implorant clamore patrem Typhona nefando, 
<val. fl. argon. 4.517> Extulit adsurgens noctem pater imaque summis 
<val. fl. argon. 4.518> Miscuit, et mediis uox exaudita tenebris, 
<val. fl. argon. 4.519>"Iam satis huc pepulisse deas. cur tenditis ultra 
<val. fl. argon. 4.520> In famulas saeuire Iouis, quas, fulmina quamquam 
<val. fl. argon. 4.521> Aegidaque ille gerens, magnas sibi legit in iras? 
<val. fl. argon. 4.522> Nunc quoque Agenoreis idem decedere tectis 
<val. fl. argon. 4.523> Imperat; agnoscunt monitus iussaeque recedunt. 
<val. fl. argon. 4.524> Mox tamen et uobis similis fuga, cum premet arcus 
<val. fl. argon. 4.525> Letifer. Harpyiae numquam noua pabula quaerent 
<val. fl. argon. 4.526> Donec erunt diuum meritae mortalibus irae." 
<val. fl. argon. 4.527> Haesit uterque polo dubiisque elanguit alis, 
<val. fl. argon. 4.528> Mox abit et sociae uictor petit agmina pubis. 
<val. fl. argon. 4.529> Interea Minyae pulsa lue prima Tonanti 
<val. fl. argon. 4.530> Sacra nouant; tum uina toris epulasque reponunt. 
<val. fl. argon. 4.531> Ipse inter medios ceu dulcis imagine somni 
<val. fl. argon. 4.532> Laetus ab oblitae Cereris suspirat honores 
<val. fl. argon. 4.533> Agnoscit Bacchi latices, agnoscit et undam, 
<val. fl. argon. 4.534> Et noua non pauidae mirantur gaudia mensae. 
<val. fl. argon. 4.535> Hunc ubi reclinem stratis et pace fruentem 
<val. fl. argon. 4.536> Aspicit ac longae ducentem obliuia poenae 
<val. fl. argon. 4.537> Talibus appellat supplexque ita fatur Iason: 
<val. fl. argon. 4.538>"Vota, senex, perfecta tibi; nunc me quoque curis 
<val. fl. argon. 4.539> Eripe et ad nostros animum conuerte labores. 
<val. fl. argon. 4.540> Omnis adhuc sors laeta quidem, nec numine uano 
<val. fl. argon. 4.541> Siqua fides curae superum, tantum aequor adorti 
<val. fl. argon. 4.542> Tendimus: ipsa mihi puppem Iouis optima proles 
<val. fl. argon. 4.543> Instituit, dedit et socios Saturnia reges. 
<val. fl. argon. 4.544> Fidere mens sed nostra nequit, quantumque propinquat 
<val. fl. argon. 4.545> Phasis et ille operum summus labor, hoc magis angunt 
<val. fl. argon. 4.546> Proxima, nec uates sat iam mihi Mopsus et Idmon." 
<val. fl. argon. 4.547> Ille ducem nec ferre preces nec dicere passus 
<val. fl. argon. 4.548> Amplius hic demum uittas laurumque capessit 
<val. fl. argon. 4.549> Numina nota ciens. stupet Aesonis inclita proles 
<val. fl. argon. 4.550> Phinea ceu numquam poenis nullaque grauatum 
<val. fl. argon. 4.551> Peste Iouis: tam largus honos, tam mira senectae 
<val. fl. argon. 4.552> Maiestas infusa; uigor nouus auxerat artus. 
<val. fl. argon. 4.553> Tum canit "o terras fama uenture per omnes, 
<val. fl. argon. 4.554> Quem sociis ducibusque deis atque arte benigna 
<val. fl. argon. 4.555> Pallados ipse ultro Pelias ad sidera tollit, 
<val. fl. argon. 4.556> Demens, dum profugi non sperat uellera Phrixi, 
<val. fl. argon. 4.557> Fata locosque tibi, possum quas reddere grates, 
<val. fl. argon. 4.558> Expediam rerumque uias finemque docebo. 
<val. fl. argon. 4.559> Ipse etiam, qui me prohibet sua pandere terris 
<val. fl. argon. 4.560> Saecula, te propter fandi mihi Iuppiter auctor. 
<val. fl. argon. 4.561> Hinc iter ad Ponti caput errantesque per altum 
<val. fl. argon. 4.562> Cyaneas; furor his medio concurrere ponto. 
<val. fl. argon. 4.563> Necdum ullas uidere rates; sua comminus actae 
<val. fl. argon. 4.564> Saxa premunt cautesque suas. cum uincula mundi 
<val. fl. argon. 4.565> Ima labant, tremere ecce solum, tremere ipsa repente 
<val. fl. argon. 4.566> Tecta uides; ** illae redeunt, illae aequore certant. 
<val. fl. argon. 4.567> Di tibi progresso propius, di forsitan ipsi 
<val. fl. argon. 4.568> Auxilium mentemque dabunt; ast ipse iuuare 
<val. fl. argon. 4.569> Ausa quibus monitis possim tua? quippe per altum 
<val. fl. argon. 4.570> Tenditis unde procul uenti, procul unde uolucres, 
<val. fl. argon. 4.571> Et pater ipse maris pauidas detorquet habenas. 
<val. fl. argon. 4.572> Siqua breuis scopulis fieret mora, si semel orsis 
<val. fl. argon. 4.573> Vlla quies, fuga tunc medio speranda recursu: 
<val. fl. argon. 4.574> Vix repetunt primae celeres confinia terrae 
<val. fl. argon. 4.575> Iamque alio clamore ruunt, omnisque tenetur 
<val. fl. argon. 4.576> Pontus et infestis anceps cum montibus errat. 
<val. fl. argon. 4.577> Verum animo redit illa meo sors cognita diuum 
<val. fl. argon. 4.578>(Fabor enim nec spe dubios solabor inani); 
<val. fl. argon. 4.579> Cum mihi Tartareas saeuo clangore uolucres 
<val. fl. argon. 4.580> Protulit ira Iouis, uox haec simul excidit auris: 
<val. fl. argon. 4.581>"Ne uanas impende preces finemque malorum 
<val. fl. argon. 4.582> Expete, Agenoride; Pontum penetrauerit una 
<val. fl. argon. 4.583> Cum ratis et rabidi steterint in gurgite montes, 
<val. fl. argon. 4.584> Tum sperare modum poenae ueniamque licebit." 
<val. fl. argon. 4.585> Sic deus. aut uobis ergo fera saxa patescunt 
<val. fl. argon. 4.586> Aut mea iam saeuae redeunt ad pabula Dirae. 
<val. fl. argon. 4.587> Verum inter medias dabitur si currere cautes 
<val. fl. argon. 4.588>(Certe digna manus) uacuumque exibis in aequor, 
<val. fl. argon. 4.589> Proxima regna Lyci, remeat qui uictor ab oris 
<val. fl. argon. 4.590> Bebryciis. toto non ullus litore Ponti 
<val. fl. argon. 4.591> Mitior. hic lecto comitum de robore siquem 
<val. fl. argon. 4.592> Perculerit uicina lues, ne defice, casus 
<val. fl. argon. 4.593> Praedicti memor, atque animos accinge futuris. 
<val. fl. argon. 4.594> Illic pestiferas subter iuga concaua torquet 
<val. fl. argon. 4.595> Alter aquas Acheron uastoque exundat hiatu 
<val. fl. argon. 4.596> Fumeus et saeua sequitur caligine campos. 
<val. fl. argon. 4.597> Linque grauem fluuium et miseris sua fata colonis; 
<val. fl. argon. 4.598> Sic quoque non uno dabitur transcurrere luctu. 
<val. fl. argon. 4.599> Quid tibi nubifera surgentem rupe Carambin, 
<val. fl. argon. 4.600> Quid memorem quas Iris aquas aut torqueat Ancon? 
<val. fl. argon. 4.601> Proxima Thermodon hinc iam secat arua: memento, 
<val. fl. argon. 4.602> Inclita Amazonidum magnoque exorta Gradiuo 
<val. fl. argon. 4.603> Gens ibi; femineas nec tu nunc crede cateruas, 
<val. fl. argon. 4.604> Sed qualis, sed quanta uiris insultat Enyo 
<val. fl. argon. 4.605> Diuaque Gorgonei gestatrix innuba monstri. 
<val. fl. argon. 4.606> Ne tibi tunc horrenda rapax ad litora puppem 
<val. fl. argon. 4.607> Ventus agat, ludo uolitans cum turma superbo 
<val. fl. argon. 4.608> Puluereis exsultat equis ululataque tellus 
<val. fl. argon. 4.609> Intremit et pugnas mota pater incitat hasta. 
<val. fl. argon. 4.610> Non ita sit metuenda tibi, saeuissima quamquam, 
<val. fl. argon. 4.611> Gens Chalybum, duris patiens cui cultus in aruis 
<val. fl. argon. 4.612> Et tonat afflicta semper domus ignea massa. 
<val. fl. argon. 4.613> Inde omnem innumeri reges per litoris oram, 
<val. fl. argon. 4.614> Hospitii quis nulla fides; sed limite recto 
<val. fl. argon. 4.615> Puppis et aequali transcurrat carbasus aura. 
<val. fl. argon. 4.616> Sic demum rapidi uenies ad Phasidis amnem. 
<val. fl. argon. 4.617> Castra ibi iam Scythiae fraternaque surgit Erinys. 
<val. fl. argon. 4.618> Ipse truces illic Colchos hostemque iuuabis 
<val. fl. argon. 4.619> Auxiliis. nec plura equidem discrimina cerno. 
<val. fl. argon. 4.620> Fors etiam optatam dabitur contingere pellem. 
<val. fl. argon. 4.621> Sed te non animis nec solis uiribus aequum 
<val. fl. argon. 4.622> Credere; saepe acri potior prudentia dextra. 
<val. fl. argon. 4.623> Quam tulerit deus arripe opem. iamque ultima nobis 
<val. fl. argon. 4.624> Promere fata nefas; sileam precor." atque ita facto 
<val. fl. argon. 4.625> Fine dedit tacitis iterum responsa tenebris. 
<val. fl. argon. 4.626> Tum subita resides socios formidine Iason 
<val. fl. argon. 4.627> Praecipitat rumpitque moras tempusque timendi. 
<val. fl. argon. 4.628> Ipse uiros gradiens ad primi litoris undam 
<val. fl. argon. 4.629> Prosequitur Phineus. "quaenam tibi praemia" dixit 
<val. fl. argon. 4.630>"Quas, decus o Boreae, possim persoluere grates? 
<val. fl. argon. 4.631> Me Pangaea super rursus iuga meque paterna 
<val. fl. argon. 4.632> Stare Tyro dulcesque iterum mihi surgere soles 
<val. fl. argon. 4.633> Nunc reor. exactae (uerumne?) abiere uolucres 
<val. fl. argon. 4.634> Nec metuam, tutaeque dapes? date tangere uultus, 
<val. fl. argon. 4.635> Dem sinite amplexus, propiusque accedite dextrae." 
<val. fl. argon. 4.636> Dixerat. abscedunt terris et litora condunt. 
<val. fl. argon. 4.637> Omnibus extemplo saeua sub imagine rupes 
<val. fl. argon. 4.638> Cyaneae propiorque labor. quando affore quaque 
<val. fl. argon. 4.639> Parte putent? stant ora metu nec fessa recedunt 
<val. fl. argon. 4.640> Lumina diuersas circum seruantibus undas 
<val. fl. argon. 4.641> Cum procul" auditi sonitus insanaque saxa, 
<val. fl. argon. 4.642> Saxa neque illa uiris, sed praecipitata profundo 
<val. fl. argon. 4.643> Siderei pars uisa poli. dumque ocius instant 
<val. fl. argon. 4.644> Ferre fugam maria ante ratem, maria ipsa repente 
<val. fl. argon. 4.645> Deficere aduersosque uident discedere montes, 
<val. fl. argon. 4.646> Omnibus et gelida rapti formidine remi. 
<val. fl. argon. 4.647> Ipse per arma uolans et per iuga summa carinae 
<val. fl. argon. 4.648> Hortatur supplexque manus intendit Iason, 
<val. fl. argon. 4.649> Nomine quemque premens. "ubi nunc promissa superba 
<val. fl. argon. 4.650> Ingentesque minae, mecum quibus ista secuti? 
<val. fl. argon. 4.651> Idem Amyci certe uiso timor omnibus antro* 
<val. fl. argon. 4.652> Perculerat; stetimus tamen et deus affuit ausis. 
<val. fl. argon. 4.653> Quin iterum idem aderit, credo, deus." haec ubi fatus 
<val. fl. argon. 4.654> Corripit abiecti remumque locumque Phaleri 
<val. fl. argon. 4.655> Et trahit; insequitur flammata pudore iuuentus. 
<val. fl. argon. 4.656> Vnda laborantes praeceps rotat ac fuga ponti 
<val. fl. argon. 4.657> Obuia; miscentur rupes, iamque aequore toto 
<val. fl. argon. 4.658> Cyaneae iuga praecipites infisa remittunt. 
<val. fl. argon. 4.659> Bis fragor infestas cautes aduersaque saxis 
<val. fl. argon. 4.660> Saxa dedit, flamma expresso bis fulsit in imbri. 
<val. fl. argon. 4.661> Sicut multifidus ruptis e nubibus horror 
<val. fl. argon. 4.662> Effugit et tenebras nimbosque intermicat ignis 
<val. fl. argon. 4.663> Terrificique ruunt tonitrus elisaque noctem 
<val. fl. argon. 4.664> Lux dirimit (pauor ora uirum, pauor occupat aures): 
<val. fl. argon. 4.665> Haud secus impleuit pontum fragor; effluit imber 
<val. fl. argon. 4.666> Spumeus et magno puppem procul aequore uestit. 
<val. fl. argon. 4.667> Aduertere dei defixaque lumina ponto, 
<val. fl. argon. 4.668> Quid scopulis praeclusa ratis, quid dura iuuentus 
<val. fl. argon. 4.669> Expediat; pendet magnis fauor ortus ab ausis. 
<val. fl. argon. 4.670> Prima coruscanti signum dedit aegide uirgo 
<val. fl. argon. 4.671> Fulmineam iaculata facem. uixdum ardua cautes 
<val. fl. argon. 4.672> Cesserat, illa uolans tenui per concita saxa 
<val. fl. argon. 4.673> Luce fugit; rediere uiris animique manusque 
<val. fl. argon. 4.674> Vt uidere uiam. "sequor, o quicumque deorum" 
<val. fl. argon. 4.675> Aesonides "uel fallis" ait, praecepsque fragores 
<val. fl. argon. 4.676> Per medios ruit et fumo se condidit atro. 
<val. fl. argon. 4.677> Coeperat hinc cedens abductis montibus unda 
<val. fl. argon. 4.678> Ferre ratem pelagoque dies occurrere aperto. 
<val. fl. argon. 4.679> Sed neque permissis iam fundere rector habenis 
<val. fl. argon. 4.680> Vela neque eniti remis pote, cum super adsunt 
<val. fl. argon. 4.681> Cyaneae. premit umbra ratem scopulique feruntur 
<val. fl. argon. 4.682> Comminus. hic <Iuno> praecepsque ex aethere Pallas 
<val. fl. argon. 4.683> Insiliunt pariter scopulos: hunc nata coercet, 
<val. fl. argon. 4.684> Hunc coniunx Iouis, ut ualido qui robore tauros 
<val. fl. argon. 4.685> Sub iuga et inuito detorquet in ilia cornu. 
<val. fl. argon. 4.686> Inde, uelut mixtis Vulcanius ardor harenis 
<val. fl. argon. 4.687> Verset aquas, sic ima fremunt, fluctuque coacto 
<val. fl. argon. 4.688> Angitur et clausum scopulos super effluit aequor. 
<val. fl. argon. 4.689> Contra omnes ualidis tenui discrimine remis 
<val. fl. argon. 4.690> Pergere iter mediosque ratem transferre per ictus. 
<val. fl. argon. 4.691> Saxa sed extremis tamen increpuere corymbis 
<val. fl. argon. 4.692> Parsque (nefas) deprensa iugis; nam cetera caelo 
<val. fl. argon. 4.693> Debita. conclamant Minyae, latera utraque quippe 
<val. fl. argon. 4.694> Dissiluisse putant. fugit ipse nouissimus ictus 
<val. fl. argon. 4.695> Tiphys et <e> mediis sequitur freta rapta ruinis; 
<val. fl. argon. 4.696> Nec prius obsessum scopulis respexit ad aequor, 
<val. fl. argon. 4.697> Aut sociis temptata quies, Nigrantia quam iam 
<val. fl. argon. 4.698> Litora longinquique exirent flumina Rhebae. 
<val. fl. argon. 4.699> Tunc fessas posuere manus, tunc arida anheli 
<val. fl. argon. 4.700> Pectora, discussa quales formidine Auerni 
<val. fl. argon. 4.701> Alcides Theseusque comes pallentia iungunt 
<val. fl. argon. 4.702> Oscula, uix primis amplexi luminis oris. 
<val. fl. argon. 4.703> Nec uero ipse metus curasque resoluere ductor, 
<val. fl. argon. 4.704> Sed maria aspectans "heu qui datus iste deorum 
<val. fl. argon. 4.705> Sorte labor nobis! serum ut ueniamus ad amnem 
<val. fl. argon. 4.706> Phasidis et mites" inquit "dent uellera Colchi, 
<val. fl. argon. 4.707> Vnde per hos iterum montes fuga?" talia fundit 
<val. fl. argon. 4.708> Imperio fixos Iouis aeternumque reuinctos 
<val. fl. argon. 4.709> Nescius. id fati certa nam lege manebat 
<val. fl. argon. 4.710> Siqua per hos undis unquam ratis isset apertis. 
<val. fl. argon. 4.711> Tum freta, quae longis fuerant imperuia saeclis, 
<val. fl. argon. 4.712> Ad subitam stupuere ratem, Pontique iacentis 
<val. fl. argon. 4.713> Omne solum regesque patent gentesque repostae. 
<val. fl. argon. 4.714> Non alibi effusis cesserunt longius undis 
<val. fl. argon. 4.715> Litora, nec, tantas quamuis Tyrrhenus et Aegon 
<val. fl. argon. 4.716> Voluat aquas, geminis totidem sunt Syrtibus undae. 
<val. fl. argon. 4.717> Nam super huc uastos tellus quoque congerit amnes. 
<val. fl. argon. 4.718> Non septemgemini memorem quas exitus Histri, 
<val. fl. argon. 4.719> Quas Tanais flauusque Tyres Hypanisque Nouasque 
<val. fl. argon. 4.720> Addat opes, quantosque sinus Maeotia laxent 
<val. fl. argon. 4.721> Aequora. flumineo sic agmine fregit amari 
<val. fl. argon. 4.722> Vim salis hinc Boreae cedens glaciantibus auris 
<val. fl. argon. 4.723> Pontus et exorta facilis concrescere bruma. 
<val. fl. argon. 4.724> Vtque uel immotos Vrsae rigor inuenit amnes 
<val. fl. argon. 4.725> Vel freta uersa uadis, hiemem sic unda per omnem 
<val. fl. argon. 4.726> Aut campo iacet aut tumido riget ardua fluctu, 
<val. fl. argon. 4.727> Atque hac Europam curuis anfractibus urget, 
<val. fl. argon. 4.728> Hac Asiam, Scythicum specie sinuatus in arcum. 
<val. fl. argon. 4.729> Illic umbrosae semper stant aequore nubes 
<val. fl. argon. 4.730> Et non certa dies, primo nec sole profundum 
<val. fl. argon. 4.731> Soluitur aut uernis cum lux aequata tenebris, 
<val. fl. argon. 4.732> Sed redit extremo tandem in sua litora Tauro. 
<val. fl. argon. 4.733> Iam Mariandynis aduertit puppis harenis 
<val. fl. argon. 4.734> Atque celer terras regemque exquirit Echion 
<val. fl. argon. 4.735> Dicta ferens, lectos (fama est si nominis unquam) 
<val. fl. argon. 4.736> Haemoniae subiisse uiros, det litora fessis. 
<val. fl. argon. 4.737> Approperat Lycus auditis laetatus Achiuis 
<val. fl. argon. 4.738> Ac simul Aesoniden omnemque in regia turbam 
<val. fl. argon. 4.739> Tecta trahit modo Bebryciis praefixa tropaeis, 
<val. fl. argon. 4.740> Mitis et in mediis effatur talia Grais: 
<val. fl. argon. 4.741>"Haud temere est; fato diuum reor ad mea uectos 
<val. fl. argon. 4.742> Litora uos, odium quibus atque eadem ira furentis 
<val. fl. argon. 4.743> Bebryciae saeuaque pares de gente triumphi. 
<val. fl. argon. 4.744> Certa fides animis, idem quibus incidit hostis. 
<val. fl. argon. 4.745> Nos quoque, nos Amycum, tanto procul orbe remoti, 
<val. fl. argon. 4.746> Sensimus, et saeuis frater mihi fusus harenis. 
<val. fl. argon. 4.747> Vltor ego, atque illuc cunctis accensus in armis 
<val. fl. argon. 4.748> Tunc aderam cum uos mediis contenta ferebant 
<val. fl. argon. 4.749> Vela fretis. illum in sanie taboque recenti 
<val. fl. argon. 4.750> Vidimus aequoreo similem per litora monstro. 
<val. fl. argon. 4.751> Nec uero praecepta mihi suprema tyranni 
<val. fl. argon. 4.752> Fata queror belloue magis laetarer et armis 
<val. fl. argon. 4.753> Procubuisse meis, quam lege quod occidit ultus 
<val. fl. argon. 4.754> Ipse sua meritoque madent quod sanguine caestus." 
<val. fl. argon. 4.755> Excipit Aesonides; "tuus ergo in montibus ignis 
<val. fl. argon. 4.756> Ille? tuas acies medio de gurgite uidi?" 
<val. fl. argon. 4.757> Fatur, et ostentans prolem Iouis "hic tibi Pollux 
<val. fl. argon. 4.758> En" ait, "inuiso soluit cui pectore poenas." 
<val. fl. argon. 4.759> Ille uirum circa mirantia lumina uoluit(==VOLVIT). 
<val. fl. argon. 4.760> Festa dehinc mediis ineunt conuiuia tectis 
<val. fl. argon. 4.761> Communesque uocant superos, quorum eruta nutu 
<val. fl. argon. 4.762> Bebrycia, et uotis pariter praedaque fruuntur. 
<val. fl. argon. 5.1> Altera lux haud laeta uiris emersit Olympo:
<val. fl. argon. 5.2> Argolicus morbis fatisque rapacibus Idmon
<val. fl. argon. 5.3> Labitur extremi sibi tum non inscius aeui.
<val. fl. argon. 5.4> At memor Aesonides nimium iam uera locuti
<val. fl. argon. 5.5> Phineos hinc alios rapto pauet Idmone luctus.
<val. fl. argon. 5.6> Tum comiti pia iusta tulit caelataque multa
<val. fl. argon. 5.7> Arte Dolionii donat uelamina regis,
<val. fl. argon. 5.8> Hospes humum sedemque Lycus. flens arma reuellit
<val. fl. argon. 5.9> Idmonis e celsa Mopsus rate; robora caedunt
<val. fl. argon. 5.10> Pars siluis portantque arae, pars auguris alba
<val. fl. argon. 5.11> Fronde <caput> uittisque ligant, positumque feretro
<val. fl. argon. 5.12> Congemuere; dies simul et suus admonet omnes.
<val. fl. argon. 5.13> Ecce inter lacrimas interque extrema uirorum
<val. fl. argon. 5.14> Munera, quem cursus penes imperiumque carinae,
<val. fl. argon. 5.15> Tiphyn agit uiolenta lues, cunctique pauore
<val. fl. argon. 5.16> Attoniti fundunt maestas ad sidera uoces:
<val. fl. argon. 5.17>"Arquipotens aduerte, precor, nunc denique Apollo;
<val. fl. argon. 5.18> Hoc, pater, hoc nobis refoue caput, ulla laboris
<val. fl. argon. 5.19> Si nostri te cura mouet, qui cardine summo
<val. fl. argon. 5.20> Vertitur atque omnis manibus nunc pendet ab unis."
<val. fl. argon. 5.21> Dicta dabant uentis nec debita fata mouebant.
<val. fl. argon. 5.22> Qualem praecipiti grauidum iam sorte parentem
<val. fl. argon. 5.23> Natorum flet parua manus trepidique precantur
<val. fl. argon. 5.24> Duret ut inualidis et adhuc genitoris egenis,
<val. fl. argon. 5.25> Haud aliter socii supremo in tempore Tiphyn
<val. fl. argon. 5.26> Ante alios superesse uolunt. mors frigida contra
<val. fl. argon. 5.27> Vrget, et ille recens oculis interuolat Idmon.
<val. fl. argon. 5.28> Exanimum frustra Minyae clamore morantur
<val. fl. argon. 5.29> Auellique negant: uix membra rigentia tandem
<val. fl. argon. 5.30> Imposuere rogo lacrimasque et munera flammis
<val. fl. argon. 5.31> Vana ferunt; crescit donis feralis aceruus.
<val. fl. argon. 5.32> Vt uero amplexus fessi rupere supremos
<val. fl. argon. 5.33> Et rapidae sonuere faces, tunc ipsa cremari
<val. fl. argon. 5.34> Visa ratis medioque uiros deponere ponto.
<val. fl. argon. 5.35> Non tulit Aesonides geminis flagrantia cernens
<val. fl. argon. 5.36> Corpora cara rogis, sed pectore ductor ab imo
<val. fl. argon. 5.37> Talia uoce gemit: "quid tantum infensa repente
<val. fl. argon. 5.38> Numina? quas nostri poenas meruere labores?
<val. fl. argon. 5.39> Bina (nefas) tuto pariter mihi funera surgunt
<val. fl. argon. 5.40> Litore; magna adeo comitum numerosaque pubes?
<val. fl. argon. 5.41> Aut socios rapit atra dies, aut ipse relinquo
<val. fl. argon. 5.42> Sontibus impulsus Furiis. ubi Tiphys? ubi Idmon
<val. fl. argon. 5.43> Fata canens? ubi monstriferae par ille nouercae?
<val. fl. argon. 5.44> Te sine, Thespiade, nos ulla mouebimus ultra
<val. fl. argon. 5.45> Aequora? nec summa speculantem puppe uidebo
<val. fl. argon. 5.46> Pleiadumque globos et agentes noctibus Arctos?
<val. fl. argon. 5.47> Cui Minyas caramque ratem, cui sidera tradis?
<val. fl. argon. 5.48> Carpere securas quis iam iubet Aesona noctes?
<val. fl. argon. 5.49> Hoc labor, hoc dulci totiens fraudata sopore
<val. fl. argon. 5.50> Lumina et admotis nimium mens anxia Colchis
<val. fl. argon. 5.51> Profuit? heu quantum Phasis, quantum Aea recessit!
<val. fl. argon. 5.52> Nunc quoque, si tenui superant in imagine curae,
<val. fl. argon. 5.53> Adsis umbra, precor, uenturi praescia caeli
<val. fl. argon. 5.54> Rectoremque tuae moneas ratis." haec ubi fatus,
<val. fl. argon. 5.55> Sola uirum flammis uidit labentibus ossa.
<val. fl. argon. 5.56>"Quod tamen externis unum solamen in oris
<val. fl. argon. 5.57> Restat" ait, "caras humus haec non diuidat umbras
<val. fl. argon. 5.58> Ossaque nec tumulo nec separe contegat urna,
<val. fl. argon. 5.59> Sed simul, ut iunctis uenistis in aequora fatis."
<val. fl. argon. 5.60> Haud mora, reliquias socii defletaque miscent
<val. fl. argon. 5.61> Nomina; tum uiuo frondens e caespite tellus
<val. fl. argon. 5.62> Aggeritur, cineremque Lyco commendat Iason.
<val. fl. argon. 5.63> Maesti omnes dubiique, ratem fidissima cuius
<val. fl. argon. 5.64> Dextra regat. simul Ancaeus sollersque petebat
<val. fl. argon. 5.65> Nauplius. Erginum fato uocat ipsa monenti
<val. fl. argon. 5.66> Quercus, et ad tonsas uicti rediere magistri.
<val. fl. argon. 5.67> Ac uelut ille, gregis cessit cui regia, taurus
<val. fl. argon. 5.68> Fertur ouans; hunc omnis honos, hunc omnis in unum
<val. fl. argon. 5.69> Transit amor: primo laetus sic tempore rector
<val. fl. argon. 5.70> Ingreditur cursus; etenim dat candida certam
<val. fl. argon. 5.71> Nox Helicen. iam prora fretum commouerat et iam
<val. fl. argon. 5.72> Puppe sedens ** (==A*A+) dimiserat ancora terras.
<val. fl. argon. 5.73> Inde premente Noto tristes Acherusidos oras
<val. fl. argon. 5.74> Praeterit et festa uulgatum nocte Lyaei
<val. fl. argon. 5.75> Callichoron; nec uana fides: his Bacchus in undis
<val. fl. argon. 5.76> Abluit eoo rorantes sanguine thyrsos.
<val. fl. argon. 5.77> Illum post acies Rubrique nouissima claustra
<val. fl. argon. 5.78> Aequoris hic resides thiasos, hic aera mouentem
<val. fl. argon. 5.79> Vdaque pampinea nectentem cornua uitta
<val. fl. argon. 5.80> Nunc etiam meministis, aquae, Boeotia qualem
<val. fl. argon. 5.81> Thyias et infelix cuperet uidisse Cithaeron.
<val. fl. argon. 5.82> Fama per extremos quin iam uolat improba manes
<val. fl. argon. 5.83> Interea et magnis natorum laudibus implet,
<val. fl. argon. 5.84> Addita iamque fretis repetens freta iamque patentes
<val. fl. argon. 5.85> Cyaneas. ardent auidos attollere uultus
<val. fl. argon. 5.86> Quos pietas uel tangit adhuc quos aemula uirtus.
<val. fl. argon. 5.87> Fata immota manent; unum, qui litore in illo
<val. fl. argon. 5.88> Conditus, ad carae mittunt spectacula turbae.
<val. fl. argon. 5.89> It Sthenelus. qualem Mauortia uidit Amazon
<val. fl. argon. 5.90> Cumque suis, comitem Alcides ut condidit, armis,
<val. fl. argon. 5.91> Talis ab aequorei consurgens aggere busti
<val. fl. argon. 5.92> Emicuit; fulsere undae, sol magnus ut orbem
<val. fl. argon. 5.93> Tolleret aut nubem quateret polus. atque ea uixdum
<val. fl. argon. 5.94> Visa uiris atra nox protinus abstulit umbra.
<val. fl. argon. 5.95> Ille dolens altum repetit chaos. omina Mopsus
<val. fl. argon. 5.96> Dum stupet, in prima tumulum procul aspicit acta
<val. fl. argon. 5.97> Obnubensque caput cineri dat uina uocato.
<val. fl. argon. 5.98> Carmina quin etiam uisos placantia manes
<val. fl. argon. 5.99> Odrysius dux rite mouet mixtoque sonantem
<val. fl. argon. 5.100> Percutit ore lyram nomenque relinquit harenis.
<val. fl. argon. 5.101> Acrius hinc uentos recipit ratis, ac fugit omne
<val. fl. argon. 5.102> Crobiali latus et fatis tibi, Tiphy, negatum
<val. fl. argon. 5.103> Parthenium, ante alios Triuiae qui creditur amnis
<val. fl. argon. 5.104> Fidus et Inopi materna gratior unda.
<val. fl. argon. 5.105> Mox etiam Cromnae iuga pallentemque Cytoron
<val. fl. argon. 5.106> Teque cita penitus condunt, Erythia, carina.
<val. fl. argon. 5.107> Iamque reducebat noctem polus: alta Carambis
<val. fl. argon. 5.108> Raditur et magnae pelago tremit umbra Sinopes.
<val. fl. argon. 5.109> Assyrios complexa sinus stat opima Sinope,
<val. fl. argon. 5.110> Nympha prius blandosque Iouis quae luserat ignes
<val. fl. argon. 5.111> Caelicolis immota procis: deceptus amatae
<val. fl. argon. 5.112> Fraude deae nec solus Halys nec solus Apollo.
<val. fl. argon. 5.113> Addidit hic casu comites fortuna benigno
<val. fl. argon. 5.114> Autolycum Phlogiumque et Deileonta, secutos
<val. fl. argon. 5.115> Herculis arma uiros; uagus hos ibi fixerat error.
<val. fl. argon. 5.116> Vt Graiam uidere manum puppemque Pelasgam
<val. fl. argon. 5.117> Prima ruunt celeres ad litora seque precantur
<val. fl. argon. 5.118> Accipiant socios. noua dux accedere gaudet
<val. fl. argon. 5.119> Nomina, desertos et iam sibi currere remos.
<val. fl. argon. 5.120> Transit Halys longisque fluens anfractibus Iris
<val. fl. argon. 5.121> Saeuaque Thermodon medio sale murmura uoluens,
<val. fl. argon. 5.122> Gradiuo sacer et spoliis ditissimus amnis,
<val. fl. argon. 5.123> Donat equos, donat uotas cui uirgo secures
<val. fl. argon. 5.124> Cum redit ingenti per Caspia claustra triumpho
<val. fl. argon. 5.125> Massageten Medumque trahens. est uera propago
<val. fl. argon. 5.126> Sanguinis, est ollis genitor deus. hinc magis alta
<val. fl. argon. 5.127> Haemonidae petere et monitus non temnere Phinei.
<val. fl. argon. 5.128> Ipse autem comitum conuersus ad ora nouorum
<val. fl. argon. 5.129>"Vos mihi nunc pugnas" ait "et uictricia" ductor
<val. fl. argon. 5.130>"Herculis arma mei uestrasque in litore Martis
<val. fl. argon. 5.131> Interea memorate manus." sic fatus, et aegro
<val. fl. argon. 5.132> Corde silens audit cursus bellique labores
<val. fl. argon. 5.133> Virginei, exciderit frenis quae prima remissis,
<val. fl. argon. 5.134> Semianimem patrius quam sanguine uexerit amnis,
<val. fl. argon. 5.135> Quae pelta latus atque umeros nudata pharetris
<val. fl. argon. 5.136> Fugerit, Herculeae mox uulnere prensa sagittae,
<val. fl. argon. 5.137> Vtque securigeras stimulauerit Ira cateruas
<val. fl. argon. 5.138> Fleturusque pater, quantus duce terror in ipsa,
<val. fl. argon. 5.139> Qui furor, insignis quo balteus arserit auro.
<val. fl. argon. 5.140> Nocte sub extrema clausis telluris ab antris
<val. fl. argon. 5.141> Peruigil auditur Chalybum labor: arma fatigant
<val. fl. argon. 5.142> Ruricolae, Gradiue, tui; sonat illa creatrix
<val. fl. argon. 5.143> Prima manus belli, terras crudelis in omnes.
<val. fl. argon. 5.144> Nam prius ignoti quam dura cubilia ferri
<val. fl. argon. 5.145> Eruerent ensesque darent, Odia aegra sine armis
<val. fl. argon. 5.146> Errabant Iraeque inopes et segnis Erinys
<val. fl. argon. 5.147> Inde Genetaei rupem Iouis, hinc Tibarenum
<val. fl. argon. 5.148> Dant uirides post terga lacus, ubi deside mitra
<val. fl. argon. 5.149> Feta ligat partuque uirum fouet ipsa soluto.
<val. fl. argon. 5.150> Vos quoque non notae mirati uela carinae,
<val. fl. argon. 5.151> Mossynoeci, et uos stabulis, Macrones, ab altis
<val. fl. argon. 5.152> Byzeresque uagi Philyraeque a nomine dicta
<val. fl. argon. 5.153> Litora, quae cornu pepulit Saturnus equino.
<val. fl. argon. 5.154> Vltimus inde sinus saeuumque cubile Promethei
<val. fl. argon. 5.155> Cernitur, in gelidas consurgens Caucasus Arctos.
<val. fl. argon. 5.156> Ille etiam Alciden Titania fata morantem
<val. fl. argon. 5.157> Attulerat tum forte dies, iamque aspera nisu
<val. fl. argon. 5.158> Vndique conuellens ueteris cum strage pruinae
<val. fl. argon. 5.159> Vincula prensa manu saxis abduxerat imis
<val. fl. argon. 5.160> Arduus et laeuo grauior pede; consonat ingens
<val. fl. argon. 5.161> Caucasus, et summo pariter cum monte secutae
<val. fl. argon. 5.162> Incubuere trabes, abductaque flumina ponto.
<val. fl. argon. 5.163> Fit fragor, aetherias ceu Iuppiter arduus arces
<val. fl. argon. 5.164> Impulerit, imas manus aut Neptunia terras.
<val. fl. argon. 5.165> Horruit immensum Ponti latus, horruit omnis
<val. fl. argon. 5.166> Armeniae praetentus Hiber, penitusque recusso
<val. fl. argon. 5.167> Aequore Cyaneas Minyae timuere relictas.
<val. fl. argon. 5.168> Tum gemitu propiore chalybs densusque reuulsis
<val. fl. argon. 5.169> Rupibus audiri montis labor et graue Titan
<val. fl. argon. 5.170> Vociferans, fixos scopulis dum uellitur artus.
<val. fl. argon. 5.171> Contra autem ignari (quis enim nunc credat in illis
<val. fl. argon. 5.172> Montibus Alciden dimissaue uota retemptet?)
<val. fl. argon. 5.173> Pergere iter socii; tantum mirantur ab alto
<val. fl. argon. 5.174> Litora discussa sterni niue ruptaque saxa
<val. fl. argon. 5.175> Et simul ingentem moribundae desuper umbram
<val. fl. argon. 5.176> Alitis atque atris rorantes imbribus auras.
<val. fl. argon. 5.177> Sol propius flammabat aquas extremaque fessis
<val. fl. argon. 5.178> Coeperat optatos iam lux ostendere Colchos,
<val. fl. argon. 5.179> Magnus ubi aduersum spumanti Phasis in aequor
<val. fl. argon. 5.180> Ore ruit. cuncti pariter loca debita noscunt
<val. fl. argon. 5.181> Signaque commemorant emensasque ordine gentes
<val. fl. argon. 5.182> Dantque ratem fluuio. simul aethere plena corusco
<val. fl. argon. 5.183> Pallas et alipedum Iuno iuga sistit equorum.
<val. fl. argon. 5.184> Ac dum prima graui ductor subit ostia pulsu
<val. fl. argon. 5.185> Populeos flexus tumulumque uirentia supra
<val. fl. argon. 5.186> Flumina cognati medio uidet aggere Phrixi,
<val. fl. argon. 5.187> Quem comes infelix Pario de marmore iuxta
<val. fl. argon. 5.188> Stat soror, hinc saeuae formidine maesta nouercae,
<val. fl. argon. 5.189> Inde maris, pecudique timens imponere palmas.
<val. fl. argon. 5.190> Sistere tum socios iubet atque hinc prima ligari
<val. fl. argon. 5.191> Vincula, ceu Pagasas patriumque intrauerit amnem.
<val. fl. argon. 5.192> Ipse graui patera sacri libamina Bacchi
<val. fl. argon. 5.193> Rite ferens umbram uocat et sic fatur ad aras:
<val. fl. argon. 5.194>"Per genus atque pares tecum mihi, Phrixe, labores,
<val. fl. argon. 5.195> Tu precor orsa regas meque his tuteris in oris
<val. fl. argon. 5.196> Tot freta, tot *durae properanti* sidera passum.
<val. fl. argon. 5.197> Phrixe, faue et patrias ** (==A*A+) reminiscere terras.
<val. fl. argon. 5.198> Tu quoque nunc, tumulo nequiquam condita inani
<val. fl. argon. 5.199> Adnue diua maris, numeroque accede tuorum.
<val. fl. argon. 5.200> Quando egomet rursus per te uehar? aurea quando
<val. fl. argon. 5.201> Seston et infaustos agnoscent uellera fluctus?
<val. fl. argon. 5.202> Vos etiam, siluae, uos, Colchidos hospitis orae,
<val. fl. argon. 5.203> Pandite diues ubi pellis micet arbore sacra.
<val. fl. argon. 5.204> Tunc tibi, fecundi proles Iouis, orte niuali
<val. fl. argon. 5.205> Arcados axe deae, fluuio modo, Phasi, quieto
<val. fl. argon. 5.206> Palladiam patiare ratem, nec dona nec arae
<val. fl. argon. 5.207> Defuerint tellure mea, reuerenda fluentis
<val. fl. argon. 5.208> Effigies te, Phasi, manet, quam magnus Enipeus
<val. fl. argon. 5.209> Et pater aurato quantus iacet Inachus antro."
<val. fl. argon. 5.210> Dixerat, atque illi dextra sine uersa magistri
<val. fl. argon. 5.211> Protinus in proram rediit ratis omine certo
<val. fl. argon. 5.212> Fluminis os pontumque tuens. "promittis ut ecce
<val. fl. argon. 5.213> Vtque uocas, reuehemur" ait. sic deinde precatus
<val. fl. argon. 5.214> Arma iubet celsa socios depromere puppe.
<val. fl. argon. 5.215> Dona dehinc Bacchi casusque ut firmet in omnes
<val. fl. argon. 5.216> Rapta Ceres, uiridesque premunt longo ordine ripas.
<val. fl. argon. 5.217> Incipe nunc cantus alios, dea, uisaque uobis
<val. fl. argon. 5.218> Thessalici da bella ducis. non mens mihi, non haec
<val. fl. argon. 5.219> Ora satis. uentum ad furias infandaque natae
<val. fl. argon. 5.220> Foedera et horrenda trepidam sub uirgine puppem;
<val. fl. argon. 5.221> Impia monstriferis surgunt iam proelia campis.
<val. fl. argon. 5.222> Ante dolos, ante infidi tamen exsequar astus
<val. fl. argon. 5.223> Soligenae falli meriti meritique relinqui,
<val. fl. argon. 5.224> Inde canens: Scythica senior iam Solis in urbe
<val. fl. argon. 5.225> Fata laborati Phrixus compleuerat aeui.
<val. fl. argon. 5.226> Illius extremo sub funere mira repente
<val. fl. argon. 5.227> Flamma poli magnoque aries apparuit astro
<val. fl. argon. 5.228> Aequora cuncta mouens. at uellera Martis in umbra
<val. fl. argon. 5.229> Ipse sui Phrixus monumentum insigne pericli
<val. fl. argon. 5.230> Liquerat ardenti quercum complexa metallo.
<val. fl. argon. 5.231> Quondam etiam tacitae uisus per tempora noctis
<val. fl. argon. 5.232> Effigie uasta, socerumque exterruit ingens
<val. fl. argon. 5.233> Prodita uox: "<o> qui patria tellure fugatum
<val. fl. argon. 5.234> Quaerentemque domos his me considere passus
<val. fl. argon. 5.235> Sedibus, oblata generum mox prole petisti,
<val. fl. argon. 5.236> Tunc tibi regnorum labes luctusque supersunt
<val. fl. argon. 5.237> Rapta soporato fuerint cum uellera luco.
<val. fl. argon. 5.238> Praeterea infernae quae nunc sacrata Dianae
<val. fl. argon. 5.239> Fert castos Medea choros, quicumque procorum
<val. fl. argon. 5.240> Pacta petat, maneat regnis ne uirgo paternis."
<val. fl. argon. 5.241> Dixit et admota pariter fatalia uisus
<val. fl. argon. 5.242> Tradere terga manu: tum falso fusus ab auro
<val. fl. argon. 5.243> Currere per summi fulgor laquearia tecti.
<val. fl. argon. 5.244> Membra toris rapit ille tremens patriumque precatur
<val. fl. argon. 5.245> Numen et eoo surgentes litore currus:
<val. fl. argon. 5.246>"Est tibi fatorum, genitor, tutela meorum,
<val. fl. argon. 5.247> Omnituens: tua nunc terris, tua lumina toto
<val. fl. argon. 5.248> Sparge mari; seu nostra dolos molitur opertos
<val. fl. argon. 5.249> Siue externa manus, primus mihi nuntius esto.
<val. fl. argon. 5.250> Tu quoque, sacrata rutilant cui uellera quercu,
<val. fl. argon. 5.251> Excubias, Gradiue, tene; praesentia luco
<val. fl. argon. 5.252> Arma tubaeque sonent, uox et tua noctibus exstet."
<val. fl. argon. 5.253> Vix ea, Caucaseis cum lapsus montibus anguis
<val. fl. argon. 5.254> Haud sine mente dei spiris nemus omne refusis
<val. fl. argon. 5.255> Implicuit Graiumque procul respexit ad orbem.
<val. fl. argon. 5.256> Ergo omnes prohibere minas praedictaque Phrixi
<val. fl. argon. 5.257> Inuigilat, plena necdum Medea iuuenta
<val. fl. argon. 5.258> Adnuitur thalamis Albani uirgo tyranni.
<val. fl. argon. 5.259> Interea auguriis monstrisque minacibus urbem
<val. fl. argon. 5.260> Territat ante monens semper deus et data seri
<val. fl. argon. 5.261> Signa mali; reddi iubet exitiale sacerdos
<val. fl. argon. 5.262> Vellus et Haemoniis infaustum mittere terris.
<val. fl. argon. 5.263> Contra Sole satus Phrixi praecepta uolutans
<val. fl. argon. 5.264> Aegro corde negat, nec uulgi cura tyranno
<val. fl. argon. 5.265> Dum sua sit modo tuta salus. tunc ordine regi
<val. fl. argon. 5.266> Proximus et frater materno sanguine Perses
<val. fl. argon. 5.267> Increpitare uirum; sequitur duce turba reperto.
<val. fl. argon. 5.268> Ille furens ira solio se proripit alto
<val. fl. argon. 5.269> Praecipitatque patres; ipsum quin talibus ausis
<val. fl. argon. 5.270> Spem sibi iam rerum uulgi leuitate serentem
<val. fl. argon. 5.271> Ense petit. rapit inde fugam crudelia Perses
<val. fl. argon. 5.272> Signa gerens omnemque quatit rumoribus Arcton.
<val. fl. argon. 5.273> Iamque aderat magnis regum cum milibus urbi
<val. fl. argon. 5.274> Primaque in aduersos frustratus proelia muros
<val. fl. argon. 5.275> Constiterat. datus et sociis utrimque cremandis
<val. fl. argon. 5.276> Ille dies alterque dies, cum Marte remisso
<val. fl. argon. 5.277> Debitus Aeaeis dux Thessalus appulit oris.
<val. fl. argon. 5.278> Nox hominum genus et duros miserata labores
<val. fl. argon. 5.279> Rettulerat fessis optata silentia terris.
<val. fl. argon. 5.280> At Iuno et summi uirgo Iouis intima secum
<val. fl. argon. 5.281> Consilia et uarias sociabant pectore curas.
<val. fl. argon. 5.282> Virgo prior "magna pariter quos mole petamus?
<val. fl. argon. 5.283> Cernis" ait "Colchos habeant quae proelia, quique
<val. fl. argon. 5.284> Nunc status. hinc Perses, illinc non uiribus aequis
<val. fl. argon. 5.285> Apparat Aeetes aciem. quibus addimur armis?"
<val. fl. argon. 5.286> Cui Iuno "dimitte metus, ne proelia forte
<val. fl. argon. 5.287> Hinc tibi grata negem; ** (==A*A+) manet aegida sudor
<val. fl. argon. 5.288> Et nostros iam sudor equos. stat pectore fixum
<val. fl. argon. 5.289> Aeetae sociare manus. scio perfida regis
<val. fl. argon. 5.290> Corda quidem; nullos Minyis exsoluet honores.
<val. fl. argon. 5.291> Verum alios tunc ipsa dolos, alia orsa mouebo."
<val. fl. argon. 5.292>"Sint precor haec; tua namque mihi comitanda potestas"
<val. fl. argon. 5.293> Pallas ait, "liceat Grais ut reddere terris
<val. fl. argon. 5.294> Aesonium caput et puppem, quam struximus ipsae,
<val. fl. argon. 5.295> Iactatam tandem nostro componere caelo."
<val. fl. argon. 5.296> Talia tunc hominum superi pro laude mouebant.
<val. fl. argon. 5.297> Tristior at numquam tantoue pauentibus ulla
<val. fl. argon. 5.298> Nox Minyis egesta metu; nil quippe reperto
<val. fl. argon. 5.299> Phaside, nil domitis actum Symplegados undis,
<val. fl. argon. 5.300> Cunctaque adhuc, magni ueniant dum regis ad urbem,
<val. fl. argon. 5.301> Ambigua et dubia rerum pendentia summa.
<val. fl. argon. 5.302> Praecipue Aesoniden uarios incerta per aestus
<val. fl. argon. 5.303> Mens rapit undantem curis ac multa nouantem.
<val. fl. argon. 5.304> Qualiter ex alta cum Iuppiter arce coruscat
<val. fl. argon. 5.305> Pliadas ille mouens mixtumque sonoribus imbrem
<val. fl. argon. 5.306> Horriferamue niuem, canis ubi tollitur omnis
<val. fl. argon. 5.307> Campus aquis, aut sanguinei magna ostia belli
<val. fl. argon. 5.308>[Aut altos duris fatorum gentibus ortus],
<val. fl. argon. 5.309> Sic tum diuersis hinc atque motibus anceps
<val. fl. argon. 5.310> Pectora dux crebro gemitu quatit, optat et almum
<val. fl. argon. 5.311> Iam iubar et certi tandem discriminis horas.
<val. fl. argon. 5.312> Tunc defixa solo coetuque intenta silenti
<val. fl. argon. 5.313> Versus ad ora uirum "quod primum ingentibus ausis
<val. fl. argon. 5.314> Optauistis" ait, "ueterumque quod horruit aetas,
<val. fl. argon. 5.315> Adsumus en tantumque fretis enauimus orbem.
<val. fl. argon. 5.316> Nec pelagi nos mille uiae nec fama fefellit
<val. fl. argon. 5.317> Soligenam Aeeten media regnare sub Arcto.
<val. fl. argon. 5.318> Ergo ubi lux altum sparget mare, tecta petenda
<val. fl. argon. 5.319> Vrbis et ignoti mens experienda tyranni.
<val. fl. argon. 5.320> Adnuet ipse, reor, neque inexorabile certe
<val. fl. argon. 5.321> Quod petimus. sin uero preces et dicta superbus
<val. fl. argon. 5.322> Respuerit, iam nunc animos firmate repulsae
<val. fl. argon. 5.323> Quaque uia patriis referamus uellera terris
<val. fl. argon. 5.324> Stet potius: rebus semper pudor absit in artis."
<val. fl. argon. 5.325> Dixerat, et Scythicam qui se comitentur ad urbem
<val. fl. argon. 5.326> Sorte petit, numeroque nouam ducuntur ab omni.
<val. fl. argon. 5.327> Inde uiam, qua Circaei plaga proxima campi,
<val. fl. argon. 5.328> Corripiunt regemque petunt iam luce reducta.
<val. fl. argon. 5.329> Forte deum uariis per noctem territa monstris
<val. fl. argon. 5.330> Senserat ut pulsas tandem Medea tenebras
<val. fl. argon. 5.331> Rapta toris primi iubar ad placabile Phoebi
<val. fl. argon. 5.332> Ibat et horrendas lustrantia flumina noctes.
<val. fl. argon. 5.333> Namque soporatos tacitis in sedibus artus
<val. fl. argon. 5.334> Dum premit alta quies nullaeque in uirgine curae,
<val. fl. argon. 5.335> Visa pauens castis Hecates excedere lucis;
<val. fl. argon. 5.336> Dumque pii petit ora patris, stetit arduus inter
<val. fl. argon. 5.337> Pontus, et ingenti circum stupefacta profundo,
<val. fl. argon. 5.338> Fratre tamen conante sequi. mox stare pauentes
<val. fl. argon. 5.339> Viderat intenta pueros nece seque trementum
<val. fl. argon. 5.340> Spargere caede manus et lumina rumpere fletu.
<val. fl. argon. 5.341> His turbata minis fluuios ripamque petebat
<val. fl. argon. 5.342> Phasidis aequali Scythidum, comitante caterua.
<val. fl. argon. 5.343> Florea per uerni qualis iuga duxit Hymetti
<val. fl. argon. 5.344> Aut Sicula sub rupe choros hinc gressibus haerens
<val. fl. argon. 5.345> Pallados, hinc carae Proserpina iuncta Dianae,
<val. fl. argon. 5.346> Altior ac nulla comitum certante, priusquam
<val. fl. argon. 5.347> Palluit et uiso pulsus decor omnis Auerno;
<val. fl. argon. 5.348> Talis et in uittis geminae cum lumine taedae
<val. fl. argon. 5.349> Colchis erat nondum miseros exosa parentes.
<val. fl. argon. 5.350> Vt procul extremi gelidis a fluminis undis
<val. fl. argon. 5.351> Prima uiros tacito uidit procedere passu
<val. fl. argon. 5.352> Substitit ac maesto nutricem affata timore est:
<val. fl. argon. 5.353>"Quae manus haec, certo ceu me petat agmine, mater,
<val. fl. argon. 5.354> Aduenit haud armis, haud unquam cognita cultu?
<val. fl. argon. 5.355> Quaere fugam, precor, et tutos circumspice saltus."
<val. fl. argon. 5.356> Audit uirginei custos grandaeua pudoris
<val. fl. argon. 5.357> Henioche, cultus primi cui creditus aeui;
<val. fl. argon. 5.358> Tum trepidam dictis firmans hortatur alumnam.
<val. fl. argon. 5.359>"Non tibi ab hoste minae nec uis" ait "ulla propinquat
<val. fl. argon. 5.360> Nec metus: externo iam flammea murice cerno
<val. fl. argon. 5.361> Tegmina, iam uittas frondemque imbellis oliuae.
<val. fl. argon. 5.362> Graius adest, Graio sic cuncta simillima Phrixo."
<val. fl. argon. 5.363> Sic ait. at Iuno, pulchrum longissima quando
<val. fl. argon. 5.364> Robur cura ducis magnique edere labores,
<val. fl. argon. 5.365> Mole noua et roseae perfudit luce iuuentae.
<val. fl. argon. 5.366> Iam Talaum iamque Ampyciden astroque comantes
<val. fl. argon. 5.367> Tyndaridas ipse egregio supereminet ore.
<val. fl. argon. 5.368> Non secus, autumno quam cum magis asperat ignes
<val. fl. argon. 5.369> Sirius et saeuo cum nox accenditur auro
<val. fl. argon. 5.370> Luciferas crinita faces, hebet Arcas et ingens
<val. fl. argon. 5.371> Iuppiter; ast illum tanto non gliscere caelo
<val. fl. argon. 5.372> Vellet ager, uellent calidis iam fontibus amnes.
<val. fl. argon. 5.373> Regina, attonito quamquam pauor ore silentem
<val. fl. argon. 5.374> Exanimet, mirata tamen paulumque reductis
<val. fl. argon. 5.375> Passibus in solo stupuit duce. nec minus inter
<val. fl. argon. 5.376> Ille tot ignoti socias gregis haeret in una
<val. fl. argon. 5.377> Defixus sentitque ducem dominamque cateruae.
<val. fl. argon. 5.378>"Si dea, si magni decus huc ades" inquit "Olympi,
<val. fl. argon. 5.379> Has ego credo faces, haec uirginis ora Dianae,
<val. fl. argon. 5.380> Teque renodatam pharetris ac pace fruentem
<val. fl. argon. 5.381> Ad sua Caucaseae producunt flumina nymphae.
<val. fl. argon. 5.382> Si domus in terris atque hinc tibi gentis origo,
<val. fl. argon. 5.383> Felix prole parens, olimque beatior ille
<val. fl. argon. 5.384> Qui tulerit longis et te sibi iunxerit annis.
<val. fl. argon. 5.385> Sed fer opem, regina, uiris. nos hospita pubes
<val. fl. argon. 5.386> Aduehimur, Graium proceres tua tecta petentes.
<val. fl. argon. 5.387> Duc, precor, ad uestri, quicumque est, ora tyranni
<val. fl. argon. 5.388> Ac tu prima doce fandi tempusque modumque.
<val. fl. argon. 5.389> Nam mihi sollicito deus ignaroque locorum
<val. fl. argon. 5.390> Te dedit; in te animos atque omnia nostra repono."
<val. fl. argon. 5.391> Dixit et opperiens trepidam stetit. illa parumper
<val. fl. argon. 5.392> Virgineo cunctata metu sic orsa uicissim:
<val. fl. argon. 5.393>"Quem petis Aeeten genitor meus, ipsaque iuxta
<val. fl. argon. 5.394> Moenia, si biuios possis discernere calles.
<val. fl. argon. 5.395> Hac adeo duce ferte gradus; ingentia namque
<val. fl. argon. 5.396> Castra alios aditus atque impius obsidet hostis."
<val. fl. argon. 5.397> Dixerat haec patriumque uiam detorquet ad amnem
<val. fl. argon. 5.398> Sacraque terrificae supplex mouet irrita Nocti.
<val. fl. argon. 5.399> Ille autem inceptum famula duce protinus urget
<val. fl. argon. 5.400> Aere saeptus iter, patitur nec regia cerni
<val. fl. argon. 5.401> Iuno uirum, prior Aeetae ne nuntius adsit.
<val. fl. argon. 5.402> Iamque inerat populo mediaeque incognitus urbi
<val. fl. argon. 5.403> Cum comes orsa loqui. "Phoebi genitoris ad aras
<val. fl. argon. 5.404> Ventum" ait. "huc adytis iam se de more paternis
<val. fl. argon. 5.405> Rex feret; hic proceres audit populosque precantes
<val. fl. argon. 5.406> Alloquiis facilis: praesens pater admonet aequi."
<val. fl. argon. 5.407> Limina, non aliter quam si radiantis adirent
<val. fl. argon. 5.408> Ora dei uerasque aeterni luminis arces;
<val. fl. argon. 5.409> Tale iubar <per> tecta micat. stat ferreus Atlans
<val. fl. argon. 5.410> Oceano, genibusque tumens infringitur unda;
<val. fl. argon. 5.411> At medii per terga senis rapit ipse nitentes
<val. fl. argon. 5.412> Altus equos curuoque diem subtexit Olympo;
<val. fl. argon. 5.413> Pone rota breuiore soror densaeque sequuntur
<val. fl. argon. 5.414> Pliades et madidis rorantes crinibus imbres.
<val. fl. argon. 5.415> Nec minus hinc uaria dux laetus imagine templi
<val. fl. argon. 5.416> Ad geminas fert ora fores, cunabula gentis
<val. fl. argon. 5.417> Colchidos hic ortusque tuens, ut prima Sesostris
<val. fl. argon. 5.418> Intulerit rex bella Getis, ut clade suorum
<val. fl. argon. 5.419> Territus hos Thebas patriumque reducat ad amnem,
<val. fl. argon. 5.420> Phasidis hos imponat agris Colchosque uocari
<val. fl. argon. 5.421> Imperet. Arsinoen illi tepidaeque requirunt
<val. fl. argon. 5.422> Otia laeta Phari pinguemque sine imbribus annum
<val. fl. argon. 5.423> Et iam Sarmaticis permutant carbasa bracis.
<val. fl. argon. 5.424> Barbarus in patriis sectatur montibus Aean
<val. fl. argon. 5.425> Phasis amore furens: pauidas iacit illa pharetras
<val. fl. argon. 5.426> Dixerat, ast illi propere monstrata capessunt
<val. fl. argon. 5.427> Virgineo turbata metu, discursibus et iam
<val. fl. argon. 5.428> Deficit, ac uolucri uictam deus alligat unda.
<val. fl. argon. 5.429> Flebant populeae iuuenem Phaethonta sorores
<val. fl. argon. 5.430> Ater et Eridani trepidum globus ibat in amnem;
<val. fl. argon. 5.431> At iuga uix Tethys sparsumque recolligit axem
<val. fl. argon. 5.432> Et formidantem patrios Pyroenta dolores.
<val. fl. argon. 5.433> Aurea quin etiam praesaga Mulciber arte
<val. fl. argon. 5.434> Vellera uenturosque olim caelarat Achiuos.
<val. fl. argon. 5.435> Texitur Argea pinus Pagasaea securi;
<val. fl. argon. 5.436> Iamque eadem remos, eadem dea flectit habenas.
<val. fl. argon. 5.437> Ipsa subit nudaque uocat dux agmina dextra,
<val. fl. argon. 5.438> Exoritur Notus et toto ratis una profundo
<val. fl. argon. 5.439> Cernitur; Odrysio gaudebant carmine phocae.
<val. fl. argon. 5.440> Apparent trepidi <per> Phasidis ostia Colchi
<val. fl. argon. 5.441> Clamantemque procul linquens regina parentem.
<val. fl. argon. 5.442> Vrbs erat hinc contra gemino circumflua ponto
<val. fl. argon. 5.443> Ludus ubi et cantus taedaeque in nocte iugales
<val. fl. argon. 5.444> Regalique toro laetus gener; ille priorem
<val. fl. argon. 5.445> Deserit: ultrices spectant a culmine Dirae.
<val. fl. argon. 5.446> Deficit in thalamis turbataque paelice coniunx
<val. fl. argon. 5.447> Pallam et gemmiferae donum exitiale coronae
<val. fl. argon. 5.448> Apparat ante omnes secum dequesta labores;
<val. fl. argon. 5.449> Munere quo patrias paelex ornatur ad aras
<val. fl. argon. 5.450> Infelix, et iam rutilis correpta uenenis
<val. fl. argon. 5.451> Implicat igne domos. haec tum miracula Colchis
<val. fl. argon. 5.452> Struxerat Ignipotens nondum noscentibus, ille
<val. fl. argon. 5.453> Quis labor, aligeris aut quae secet anguibus auras
<val. fl. argon. 5.454> Caede madens; odere tamen uisusque reflectunt.
<val. fl. argon. 5.455> Quin idem Minyas operum defixerat horror
<val. fl. argon. 5.456> Cum se Sole satus patriis penetralibus infert.
<val. fl. argon. 5.457> Filius hunc iuxta primis Absyrtus in annis,
<val. fl. argon. 5.458> Dignus auo quemque insontem meliora manerent.
<val. fl. argon. 5.459> Tum gener Albanis Styrus qui aduenerat oris,
<val. fl. argon. 5.460> Distulerant sed bella toros; tum Phrontis et Argus
<val. fl. argon. 5.461> Aeolidae fraterque Melas, quos aduena Phrixus
<val. fl. argon. 5.462> Progenuit, pariterque leui Cytisorus in hasta.
<val. fl. argon. 5.463> Post alii, quos praecipuo Titania tellus
<val. fl. argon. 5.464> Legit honore patres, motique ad proelia reges.
<val. fl. argon. 5.465> Admonet hic socios nebulamque erumpit Iason
<val. fl. argon. 5.466> Sideris ora ferens; noua lux effusa Cytaeis.
<val. fl. argon. 5.467> Conueniunt *rogitantque* uiros rogitantque quid ausi
<val. fl. argon. 5.468> Quidue ferant. postquam primis inhiantia dictis
<val. fl. argon. 5.469> Agmina suppressumque uidet iam murmur Iason
<val. fl. argon. 5.470> Talia miranti propius tulit orsa tyranno:
<val. fl. argon. 5.471>"Rex Hyperionide, quem per freta tanta petendum
<val. fl. argon. 5.472> Caelicolae et prima dignum statuere carina,
<val. fl. argon. 5.473> Siquando hic aliquam nostro satus orbe solebat
<val. fl. argon. 5.474> Thessaliam, siquos Phrixus memorare Pelasgos,
<val. fl. argon. 5.475> Hi tibi tot casus, horrenda tot auia mensi
<val. fl. argon. 5.476> Cernimur. ipse egomet proprio de sanguine Phrixi;
<val. fl. argon. 5.477> Namque idem Cretheus ambobus et Aeolus auctor
<val. fl. argon. 5.478> Cum Ioue Neptunoque et cum Salmonide nympha.
<val. fl. argon. 5.479> Me neque nunc enses araeque egere paternae
<val. fl. argon. 5.480> Nec tua Thessalicis quamquam inclita nomina terris
<val. fl. argon. 5.481> Sponte sequor. cui non iusso tot adire uoluptas
<val. fl. argon. 5.482> Monstra maris, cui Cyaneos intrare fragores?
<val. fl. argon. 5.483> Sceptra tui toto Pelias sub lumine Phoebi
<val. fl. argon. 5.484> Maxima sorte tenens, totque illa *cremantia diuos*
<val. fl. argon. 5.485> Oppida, tot uigili pulcherrima flumina cornu,
<val. fl. argon. 5.486> Ille meum imperiis urget caput, ille labores
<val. fl. argon. 5.487> Dat uarios, suus ut magnum rex spargit ab Argis
<val. fl. argon. 5.488> Alciden, Sthenelo ipse satus. tamen aspera regum
<val. fl. argon. 5.489> Perpetimur iuga, nec melior parere recuso.
<val. fl. argon. 5.490> Hic sibi me auratae pecudis quiscumque periclis
<val. fl. argon. 5.491> Exuuias perferre iubet. tibi gratia nostri
<val. fl. argon. 5.492> Sit precor haec meritique locus, quod iussa recepi
<val. fl. argon. 5.493> Teque alium quam quem Pelias speratque cupitque
<val. fl. argon. 5.494> Promisi et meliora tuae mihi foedera dextrae.
<val. fl. argon. 5.495> Si petere hoc saeui statuissem sanguine belli
<val. fl. argon. 5.496> Ossa dabat Pindusque rates quotque ante secuti
<val. fl. argon. 5.497> Inde nec audacem Bacchum nec Persea reges.
<val. fl. argon. 5.498> Sed me nuda fides sanctique potentia iusti
<val. fl. argon. 5.499> Huc tulit ac medii sociatrix gratia Phrixi;
<val. fl. argon. 5.500> Namque tibi nostra geniti de stirpe nepotes.
<val. fl. argon. 5.501> Nec tamen aut Phrygios reges aut arua furentis
<val. fl. argon. 5.502> Bebryciae spernendus adi; seu fraude petiuit
<val. fl. argon. 5.503> Seu quis honore meos, sua reddita dona deumque
<val. fl. argon. 5.504> Nos genus atque ratem magnae sensere Mineruae.
<val. fl. argon. 5.505> Vix tandem longis quaesitam Colchida uotis
<val. fl. argon. 5.506> Contigimus, qualemque dabat te fama uidemus.
<val. fl. argon. 5.507> Tu modo ne claros Minyis incideris actus.
<val. fl. argon. 5.508> Non aliena peto terrisue indebita nostris
<val. fl. argon. 5.509>(Siquis et in precibus uero locus), atque ea Phrixo
<val. fl. argon. 5.510> Crede dari, Phrixum ad patrios ea ferre penates.
<val. fl. argon. 5.511> Munera tu contra uictum mihi uecta per aequor
<val. fl. argon. 5.512> Accipe, Taenarii chlamydem de sanguine aeni
<val. fl. argon. 5.513> Frenaque et accinctum gemmis fulgentibus ensem;
<val. fl. argon. 5.514> Hoc patrium decus, haec materni texta laboris,
<val. fl. argon. 5.515> His Lapithes adsuerat(==ADSVERAT) eques. da iungere dona,
<val. fl. argon. 5.516> Da Scythicas sociare domos. sciat effera regis
<val. fl. argon. 5.517> Ira mei quem te horrifero sortitus in axe
<val. fl. argon. 5.518> Caucasus atque tuis quantum mitescat habenis."
<val. fl. argon. 5.519> Talibus orantem uultu grauis ille minaci
<val. fl. argon. 5.520> Iamdudum premit et furiis ignescit opertis.
<val. fl. argon. 5.521> Ceu tumet atque imo sub gurgite concipit Austros
<val. fl. argon. 5.522> Vnda silens, trahit ex alto sic barbarus iras,
<val. fl. argon. 5.523> Et nunc ausa uiri, nunc heu sua prodita Grais
<val. fl. argon. 5.524> Regna fremit, quin et facili sibi mente receptum
<val. fl. argon. 5.525> Iam Phrixum dolet et Scythiae periisse timores;
<val. fl. argon. 5.526> Nunc quassat caput ac iuuenis spes ridet inanes,
<val. fl. argon. 5.527> Quid uesanus agat quod uellera poscat ab angue.
<val. fl. argon. 5.528> Vrit et antiquae memorem uox praescia sortis,
<val. fl. argon. 5.529> Cum semel aut Persen illinc sibi mouerit aut hinc
<val. fl. argon. 5.530> Thessalicam fortuna ratem, num debitus ista
<val. fl. argon. 5.531> Finis agat saeuaeque petant iam uellera Parcae.
<val. fl. argon. 5.532> Interea quoniam belli pugnaeque propinquae
<val. fl. argon. 5.533> Cura prior, fingit placidis fera pectora dictis
<val. fl. argon. 5.534> Reddit et haec: "cuperem haud tali uos tempore tectis
<val. fl. argon. 5.535> Aduenisse meis, quo me grauis adsidet hostis.
<val. fl. argon. 5.536> Frater enim (sceptri sic omnibus una cupido)
<val. fl. argon. 5.537> Excidium parat et castris me ingentibus urget.
<val. fl. argon. 5.538> Quare age cognatas primum defendite sedes
<val. fl. argon. 5.539> Nec decus oblati dimiseris aduena belli;
<val. fl. argon. 5.540> Namque uirum trahit ipse chalybs. tum uellera uictor
<val. fl. argon. 5.541> Tam meritis, nec sola, dabo." contra inscius astus
<val. fl. argon. 5.542>"Ergo nec hic nostris derat labor arduus actis"
<val. fl. argon. 5.543> Excipit Aesonides "et ceu nihil aequore passis
<val. fl. argon. 5.544> Additus iste dies? ueniant super haec quoque fato
<val. fl. argon. 5.545> Bella meo? non hunc parua mihi caede dolorem
<val. fl. argon. 5.546> Quasque dedit luet ille moras." tum Castora mittit
<val. fl. argon. 5.547> Qui ferat Aeaei sociis responsa tyranni.
<val. fl. argon. 5.548> Acribus ast illos curis mora saeua trahebat,
<val. fl. argon. 5.549> Ac simul ut medio uiderunt Castora campo
<val. fl. argon. 5.550> Crebrior incussit mentem pauor. "o Iouis alma
<val. fl. argon. 5.551> Progenies, fare an patriam spes ulla uidendi,
<val. fl. argon. 5.552> Fare" omnes. ille in mediis sic orsus Achiuis:
<val. fl. argon. 5.553>"Nec ferus Aeetes, ut fama, nec aurea nobis
<val. fl. argon. 5.554> Terga negat, bello interea sed pressus iniquo
<val. fl. argon. 5.555> Auxilium petit: armatos dux protinus omnes
<val. fl. argon. 5.556> Accelerare iubet; longo nam tuta recessu
<val. fl. argon. 5.557> Puppis et apposita fluuius defenditur urbe."
<val. fl. argon. 5.558> Haud mora, prosiliunt quos nec Rhipaea iuuentus,
<val. fl. argon. 5.559> Quos nec Hiber aut tota suis Aurora pharetris
<val. fl. argon. 5.560> Sustineat. stetit explicito prius agmine pubes
<val. fl. argon. 5.561> Expertique simul si tela artusque sequantur;
<val. fl. argon. 5.562> Nec quisquam freta nec patrias iam respicit urbes,
<val. fl. argon. 5.563> Sed magis ad praesens itur decus. incita cristas
<val. fl. argon. 5.564> Aura quatit, uariis floret uia discolor armis,
<val. fl. argon. 5.565> Qualis ab Oceano nitidum chorus aethera uestit,
<val. fl. argon. 5.566> Qualibus adsurgens nox aurea cingitur astris.
<val. fl. argon. 5.567> Illos Sole satus tacita maestissimus ira
<val. fl. argon. 5.568> Miratur temere adsumptos, nec talia mallet
<val. fl. argon. 5.569> Robora quam medios hostem subiisse penates.
<val. fl. argon. 5.570> Interea laeto patitur conuiuia uultu
<val. fl. argon. 5.571> Et iuxta Aesoniden magno cratere lacessit
<val. fl. argon. 5.572> Nunc sibi monstrantem natos Iouis oraque iuxta
<val. fl. argon. 5.573> Aeacidum, nunc ingentes Calydonis alumnos;
<val. fl. argon. 5.574> Audit et Alciden infando errore relictum
<val. fl. argon. 5.575> Defletosque duces terraeque marisque labores.
<val. fl. argon. 5.576> Ipse autem tantis concita furoribus arma
<val. fl. argon. 5.577> Expetit Aesonides et amicos ordine reges.
<val. fl. argon. 5.578>"Quis procul ille uirum nobis, quem balteus asper
<val. fl. argon. 5.579> Subligat et stricto stat proximus armiger arcu
<val. fl. argon. 5.580> Ceu pugnam paret et positas confundere mensas?"
<val. fl. argon. 5.581> Contra flammigeri proles Perseia Solis
<val. fl. argon. 5.582>"Quem rogitas, Carmeius" ait; "mos comminus arma
<val. fl. argon. 5.583> Semper habere uiro, semper meminisse pharetrae."
<val. fl. argon. 5.584> Quid Latagum, quid si amnigenam mirere Choaspen?
<val. fl. argon. 5.585> Bellatoris equi potantem cerne cruores;
<val. fl. argon. 5.586> Nec tamen immissis hic segnior ibit habenis.
<val. fl. argon. 5.587>"Illum" ait Aesonides "pariter refer, horrida signis
<val. fl. argon. 5.588> Cui chlamys et multa spirat coma flexilis aura."
<val. fl. argon. 5.589> Respicit Aeetes atque hunc quoque nomine reddit.
<val. fl. argon. 5.590>"Diues Aron; croceos sic illius omnis odores
<val. fl. argon. 5.591> Iactat eques, cunctis sic est coma culta maniplis:
<val. fl. argon. 5.592> Sed ne sperne uirum et comptis diffide capillis.
<val. fl. argon. 5.593> Campesus hic spoliis in tigridis. ille profundo
<val. fl. argon. 5.594> Incumbens Odrussa mero; uide lata comantem
<val. fl. argon. 5.595> Pectora et ingenti turbantem pocula barba."
<val. fl. argon. 5.596> Hic et Iaxarten dictis stupet hospes acerbis
<val. fl. argon. 5.597> Immodicum linguaque grauem, cui multa minanti
<val. fl. argon. 5.598> Non superum, non praesentis reuerentia *belli.*
<val. fl. argon. 5.599> Contra autem Aeetes "non frustra magna superbo
<val. fl. argon. 5.600> Dicta uolant" ait, "et uocem paria arma sequuntur,
<val. fl. argon. 5.601> Nec requies quin Marte diem noctemque fatiget;
<val. fl. argon. 5.602> Atque ubi Rhipaea stupuerunt flumina bruma
<val. fl. argon. 5.603> Iam pauidi cum prole Getae, iam peruigil illum
<val. fl. argon. 5.604> Medus et oppositis exspectat Hiberia claustris.
<val. fl. argon. 5.605> Hos autem quae quemque manus, <quae> signa sequantur
<val. fl. argon. 5.606> Si memorem, prius umentem lux soluerit umbram.
<val. fl. argon. 5.607> Cras acies atque illa ducum cras regna uidebis
<val. fl. argon. 5.608> Dissona, saxiferae surgat quibus imber habenae,
<val. fl. argon. 5.609> Quae iaculo gens apta leui, quae picta pharetris
<val. fl. argon. 5.610> Venerit. ingentes animo iam prospice campos
<val. fl. argon. 5.611> Atque hanc alipedi pulsantem corpora curru
<val. fl. argon. 5.612> Euryalen, quibus exsultet Mauortia turmis
<val. fl. argon. 5.613> Et quantum elata ualeat peltata securi,
<val. fl. argon. 5.614> Cara mihi et ueras inter non ultima natas."
<val. fl. argon. 5.615> Fatur et occiduo libat cratera parenti.
<val. fl. argon. 5.616> Quisque suis tum uota deis et pocula fundit,
<val. fl. argon. 5.617> Dent aciem, dent belligeros superare labores.
<val. fl. argon. 5.618> Ecce autem Geticis ueniens Gradiuus ab antris
<val. fl. argon. 5.619> Ingentemque trahens Arctoa per aequora nubem
<val. fl. argon. 5.620> Aspicit Aeaea Minyas stupefactus in urbe
<val. fl. argon. 5.621> Ambitumque senem promissaque uellera puppi
<val. fl. argon. 5.622> Thessalicae. citus ad summi stellantia patris
<val. fl. argon. 5.623> Tecta ruit questuque Iouem testatur acerbo.
<val. fl. argon. 5.624>"Quae studiis, rex magne, quies? iam mutua diui
<val. fl. argon. 5.625> Exitia in solos hominum molimur honores
<val. fl. argon. 5.626> Teque ea cuncta iuuant, rabidam qui Pallada caelo
<val. fl. argon. 5.627> Non abigis neque femineis ius obicis ausis.
<val. fl. argon. 5.628> Non queror exstructa quod uexerit ipsa carina
<val. fl. argon. 5.629> Vellera sacra meis sperantem auertere lucis
<val. fl. argon. 5.630> Quodque palam tutata uiros (sic cetera pergat
<val. fl. argon. 5.631> Si ualet); insidiis quid nunc fallacibus ambit
<val. fl. argon. 5.632> Nostra ut Phrixeo spolientur templa metallo?
<val. fl. argon. 5.633> Non opus auxilio Colchis nec foedere uestro;
<val. fl. argon. 5.634> Et Persen simul et Minyas deposcimus hostes.
<val. fl. argon. 5.635> Quin age (quid tantae coeunt in proelia gentes,
<val. fl. argon. 5.636> Quid tuus Aesonides?) imus nos, protinus imus
<val. fl. argon. 5.637> In nemus auriferum et sumptis decernimus armis?
<val. fl. argon. 5.638> Vel tu sola polo tacitis inopina tenebris
<val. fl. argon. 5.639> Labere; quantus ibi deus experiere nec illas
<val. fl. argon. 5.640> Astiteris impune trabes. an Martia templa
<val. fl. argon. 5.641> Intemeranda minus, tantum mihi lucus et agger
<val. fl. argon. 5.642> Quod rudis et sola colimur sic gentibus umbra?
<val. fl. argon. 5.643> Est amor et rerum cunctis tutela suarum.
<val. fl. argon. 5.644> Et tibi, magne pater, terris donaria certant;
<val. fl. argon. 5.645> Est honor his etiam siluis. ego cara Mycenes
<val. fl. argon. 5.646> Culmina, uirgineas praeder si Cecropis arces,
<val. fl. argon. 5.647> Iam coniunx, iam te gemitu lacrimisque tenebit
<val. fl. argon. 5.648> Nata querens. metuant ergo nec talia possint."
<val. fl. argon. 5.649> Non tulit haec animis quin longa silentia Pallas
<val. fl. argon. 5.650> Rumperet irridens strepitumque minasque Gradiui.
<val. fl. argon. 5.651>"Non tibi Aloidae quibus haec fera murmura iactes,
<val. fl. argon. 5.652> Non Lapithae, sed Pallas" ait; "neque ego aegide digna
<val. fl. argon. 5.653> Nec uocer ulterius proles Iouis, excidat iste
<val. fl. argon. 5.654> Ni tibi corde tumor: lituos miser armaque faxo
<val. fl. argon. 5.655> Oderis et primis adimam tua nomina bellis.
<val. fl. argon. 5.656> Quin simili matrem demens grauitate secutus;
<val. fl. argon. 5.657> Digna quidem, monstrum superis quae tale creauit.
<val. fl. argon. 5.658> Quod tamen aggressae scelus aut quo crimine sontes
<val. fl. argon. 5.659> Si iuuenem, qui iussa sui tam dira tyranni
<val. fl. argon. 5.660> Impauidus maria et nondum qui nota subibat,
<val. fl. argon. 5.661> Iuuimus et magnis aliquam spem mouimus ausis?
<val. fl. argon. 5.662> An nullas praeferre preces nec foedera regis
<val. fl. argon. 5.663> Vlla sequi, caeca sed cuncta impellere pugna
<val. fl. argon. 5.664> Debuimus? sic Thraces agunt, sic turbidus iste
<val. fl. argon. 5.665> Siqua petit. cuperem haec etiamnum bella remitti
<val. fl. argon. 5.666> Nec socias armare manus. da uellera, rector,
<val. fl. argon. 5.667> Et medio nos cerne mari. quod sin ea Mauors
<val. fl. argon. 5.668> Abnegat et solus nostris sudoribus obstat,
<val. fl. argon. 5.669> Ibimus indecores frustraque tot aequora uectae?
<val. fl. argon. 5.670> Mas aliqua et nequeat, si femina." coeperat ardens
<val. fl. argon. 5.671> Hic iterum alternis Mauors insurgere dictis.
<val. fl. argon. 5.672> Excipit hinc contra pater et sic uoce coercet:
<val. fl. argon. 5.673>"Quid, uesane, fremis? cum uos iam paenitet acti
<val. fl. argon. 5.674> Peccatumque satis, tunc ad mea iura uenitis.
<val. fl. argon. 5.675> Quolibet ista modo, quacumque impellite pugna,
<val. fl. argon. 5.676> Quae coepistis, habent quoniam sua fata furores.
<val. fl. argon. 5.677> Te tamen hoc, coniunx, et te, mea nata, monebo:
<val. fl. argon. 5.678> Sit Persen pepulisse satis, nec uana retentet
<val. fl. argon. 5.679> Spes Minyas finem<ue> uelint imponere bello.
<val. fl. argon. 5.680> Illum etenim talis rerum manet, accipite, ordo:
<val. fl. argon. 5.681> Victa retro nunc castra dabit bellumque remittet
<val. fl. argon. 5.682> Territus aduentu ducis et uirtute Pelasgi;
<val. fl. argon. 5.683> Mox ubi Thessalicis referent hos flamina terris,
<val. fl. argon. 5.684> Tunc aderit uictorque domos et sceptra tenebit,
<val. fl. argon. 5.685> Donec et Aeeten inopis post longa senectae
<val. fl. argon. 5.686> Exilia, heu magnis quantum licet, impia, fatis,
<val. fl. argon. 5.687> Nata iuuet Graiusque nepos in regna reponat.
<val. fl. argon. 5.688> Hic labor amborum<que> haec sunt discrimina fratrum.
<val. fl. argon. 5.689> Vadite et aduersis, ut quis uolet, irruat armis."
<val. fl. argon. 5.690> Dixerat. instaurat mensas pacemque reducit
<val. fl. argon. 5.691> Et iam sideream noctem demittit Olympo.
<val. fl. argon. 5.692> Tunc adsuetus adest Phlegraeas reddere pugnas
<val. fl. argon. 5.693> Musarum chorus et citharae pulsator Apollo
<val. fl. argon. 5.694> Fertque grauem Phrygius circum cratera minister.
<val. fl. argon. 5.695> Surgitur in somnos seque ad sua limina flectunt.
<val. fl. argon. 6.1> At uigil isdem ardet furiis Gradiuus et acri 
<val. fl. argon. 6.2> Corde tumet nec quas acies, quae castra sequatur 
<val. fl. argon. 6.3> Inuenit; ire placet tandem praesensque tueri 
<val. fl. argon. 6.4> Sternere si Minyas magnoque rependere luctu 
<val. fl. argon. 6.5> Regis pacta queat Graiamque absumere pubem. 
<val. fl. argon. 6.6> Impulit hinc currus monstrum irreuocabile belli 
<val. fl. argon. 6.7> Concutiens Scythiaeque super tentoria sistit. 
<val. fl. argon. 6.8> Protinus e castris fugit sopor: excita tela, 
<val. fl. argon. 6.9> Turbati coiere duces; hos insuper ingens 
<val. fl. argon. 6.10> Fama mouet, rate quae sacra uulgabat Achiuos 
<val. fl. argon. 6.11> Aduenisse sui repetentes uellera Phrixi, 
<val. fl. argon. 6.12> Quos malus hospitio iunctaque ad foedera dextra 
<val. fl. argon. 6.13> Luserit Aeetes atque in sua traxerit arma. 
<val. fl. argon. 6.14> Ergo consiliis dum nox uacat alta mouendis 
<val. fl. argon. 6.15> Legatos placet ire duces, mandataque Perses 
<val. fl. argon. 6.16> Edocet, affari Minyas fraudemque tyranni 
<val. fl. argon. 6.17> Vt moneant. quinam hinc animos auerterit error? 
<val. fl. argon. 6.18> Se primum Haemoniis hortatum ea uellera terris 
<val. fl. argon. 6.19> Reddere et exuuias pecudis dimittere sacrae: 
<val. fl. argon. 6.20> Hinc odium et tanti uenisse exordia belli. 
<val. fl. argon. 6.21> Quin potius dextramque suam suaque arma sequantur, 
<val. fl. argon. 6.22> Aut remeent (neque enim Aeetae promissa fidemque 
<val. fl. argon. 6.23> Esse loco); abstineant alienae sanguine pugnae. 
<val. fl. argon. 6.24> Non illos ideo tanti uenisse labores 
<val. fl. argon. 6.25> Per maris; ignotis quid opus concurrere nec quos 
<val. fl. argon. 6.26> Oderis? haec medio Perses dum tempore mandat 
<val. fl. argon. 6.27> Aureus effulsit campis rubor armaque et acres 
<val. fl. argon. 6.28> Sponte sua strepuere tubae. Mars saeuus ab altis 
<val. fl. argon. 6.29>"Hostis io" conclamat equis, "agite ite, propinquat" 
<val. fl. argon. 6.30> Ac simul hinc Colchos, hinc fundit in aequora Persen. 
<val. fl. argon. 6.31> Tum gens quaeque suis commisit proelia telis 
<val. fl. argon. 6.32> Voxque dei pariter pugnas audita per omnes. 
<val. fl. argon. 6.33> Hinc age Rhipaeo quos uideris orbe furores, 
<val. fl. argon. 6.34> Musa, mone, quanto Scythiam molimine Perses 
<val. fl. argon. 6.35> Concierit, quis fretus equis per bella uirisque. 
<val. fl. argon. 6.36> Verum ego nec numero memorem nec nomine cunctos 
<val. fl. argon. 6.37> Mille uel ora mouens; neque enim plaga gentibus ulla 
<val. fl. argon. 6.38> Ditior: aeterno quamquam Maeotia pubes 
<val. fl. argon. 6.39> Marte cadat, pingui numquam tamen ubere defit 
<val. fl. argon. 6.40> Quod geminas Arctos magnumque quod impleat Anguem. 
<val. fl. argon. 6.41> Ergo duces solasque, deae, mihi promite gentes. 
<val. fl. argon. 6.42> Miserat ardentes, mox ipse secutus, Alanos 
<val. fl. argon. 6.43> Heniochosque truces iam pridem infensus Anausis 
<val. fl. argon. 6.44> Pacta quod Albano coniunx Medea tyranno, 
<val. fl. argon. 6.45> Nescius heu quanti thalamos accedere monstri 
<val. fl. argon. 6.46> Arserit atque urbes maneat qui terror Achaeas, 
<val. fl. argon. 6.47> Gratior ipse deis orbaque beatior aula. 
<val. fl. argon. 6.48> Proxima Bisaltae legio ductorque Colaxes, 
<val. fl. argon. 6.49> Sanguis et ipse deum, Scythicis quem Iuppiter oris 
<val. fl. argon. 6.50> Progenuit uiridem Myracen Tibisenaque iuxta 
<val. fl. argon. 6.51> Ostia, semifero (dignum si credere) captus 
<val. fl. argon. 6.52> Corpore, nec nymphae geminos exhorruit angues. 
<val. fl. argon. 6.53> Cuncta phalanx insigne Iouis caelataque gestat 
<val. fl. argon. 6.54> Tegmina dispersos trifidis ardoribus ignes; 
<val. fl. argon. 6.55> Nec primus radios, miles Romane, corusci 
<val. fl. argon. 6.56> Fulminis et rutilas scutis diffuderis alas. 
<val. fl. argon. 6.57> Insuper auratos collo gerit ipse dracones, 
<val. fl. argon. 6.58> Matris Horae(==HO-RA.E) specimen, linguisque aduersus utrimque 
<val. fl. argon. 6.59> Congruit et tereti serpens dat uulnera gemmae. 
<val. fl. argon. 6.60> Tertius unanimis ueniens cum milibus Auchus 
<val. fl. argon. 6.61> Cimmerias ostentat opes, cui candidus olim 
<val. fl. argon. 6.62> Crinis inest, natale decus; dat longior aetas 
<val. fl. argon. 6.63> Iam spatium; triplici percurrens tempora nodo 
<val. fl. argon. 6.64> Demittit sacro geminas a uertice uittas. 
<val. fl. argon. 6.65> Datin Achaemeniae grauior de uulnere pugnae 
<val. fl. argon. 6.66> Misit in arma Daraps, acies quem Martia circum 
<val. fl. argon. 6.67> Gangaridum potaque Gerus quos efferat unda 
<val. fl. argon. 6.68> Quique lacum cinxere Bycen. non defuit Anxur, 
<val. fl. argon. 6.69> Non Radalo cum fratre Sydon, Acesinaque laeuo 
<val. fl. argon. 6.70> Omine fatidicae *Phrixus* mouet agmina ceruae. 
<val. fl. argon. 6.71> Ipsa comes, saetis fulgens et cornibus aureis, 
<val. fl. argon. 6.72> Ante aciem celsi uehitur gestamine conti 
<val. fl. argon. 6.73> Maesta nec in saeuae lucos reditura Dianae. 
<val. fl. argon. 6.74> Mouit et Hylaea supplex cum gente Syenen 
<val. fl. argon. 6.75> Impia germani praetentans uulnera Perses. 
<val. fl. argon. 6.76> Densior haud usquam nec celsior extulit ullas 
<val. fl. argon. 6.77> Silua trabes, fessaeque prius rediere sagittae 
<val. fl. argon. 6.78><>
<val. fl. argon. 6.79> Quin et ab Hyrcanis Titanius expulit antris 
<val. fl. argon. 6.80> Ciris in arma uiros, plaustrisque ad proelia cunctas 
<val. fl. argon. 6.81> Coelaletae traxere manus. ibi sutilis illis 
<val. fl. argon. 6.82> Est domus et crudo residens sub uellere coniunx 
<val. fl. argon. 6.83> Et puer e primo torquens temone cateias. 
<val. fl. argon. 6.84> Linquitur abruptus pelago Tyra, linquitur et mons 
<val. fl. argon. 6.85> Ambenus et gelidis pollens Ophiusa uenenis, 
<val. fl. argon. 6.86> Degeneresque ruunt Sindi glomerantque paterno 
<val. fl. argon. 6.87> Crimine nunc etiam metuentes uerbera turmas. 
<val. fl. argon. 6.88> Hos super aeratam Phalces agit aequore nubem 
<val. fl. argon. 6.89> Cum fremitu densique leuant uexilla Coralli, 
<val. fl. argon. 6.90> Barbaricae quis signa rotae ferrataque dorso 
<val. fl. argon. 6.91> Forma suum truncaeque, Iouis simulacra, columnae, 
<val. fl. argon. 6.92> Proelia nec rauco curant incendere cornu 
<val. fl. argon. 6.93> Indigenas sed rite duces et prisca suorum 
<val. fl. argon. 6.94> Facta canunt ueterumque, uiris hortamina, laudes. 
<val. fl. argon. 6.95> Ast ubi Sidonicas *inter* pedes aequat habenas, 
<val. fl. argon. 6.96> Illinc iuratos in se trahit Aea Batarnas 
<val. fl. argon. 6.97> Quos, duce Teutagono, crudi mora corticis armat 
<val. fl. argon. 6.98> Aequaque nec ferro breuior nec rumpia ligno. 
<val. fl. argon. 6.99> Nec procul albentes gemina ferit aclyde parmas 
<val. fl. argon. 6.100> Hiberni qui terga Nouae gelidumque securi 
<val. fl. argon. 6.101> Eruit et tota non audit Alazona ripa. 
<val. fl. argon. 6.102> Quosque Taras niueumque ferax Euarchus olorum. 
<val. fl. argon. 6.103> Te quoque uenturis, ingens Ariasmene, saeclis 
<val. fl. argon. 6.104> Tradiderim, molem belli lateque ferentem 
<val. fl. argon. 6.105> Vndique falcatos deserta per aequora currus. 
<val. fl. argon. 6.106> Insequitur Drangea phalanx claustrisque profusi 
<val. fl. argon. 6.107> Caspiadae, quis turba canum non segnius acres 
<val. fl. argon. 6.108> Exsilit ad lituos pugnasque capessit eriles 
<val. fl. argon. 6.109>(Inde etiam par mortis honos tumulisque recepti 
<val. fl. argon. 6.110> Inter auos positusque uirum); nam pectora ferro 
<val. fl. argon. 6.111> Terribilesque innexa iubas ruit agmine nigro 
<val. fl. argon. 6.112> Latratuque cohors quanto sonat horrida Ditis 
<val. fl. argon. 6.113> Ianua uel superas Hecates comitatus in auras. 
<val. fl. argon. 6.114> Ducit ab Hyrcanis uates sacer agmina lucis 
<val. fl. argon. 6.115> Vanus; eum Scythiae iam tertia uiderat aetas 
<val. fl. argon. 6.116> Magnanimos Minyas Argoaque uela canentem. 
<val. fl. argon. 6.117> Illius et dites monitis spondentibus Indi 
<val. fl. argon. 6.118> Et centumgeminae Lagea noualia Thebes 
<val. fl. argon. 6.119> Totaque Rhipaeo Panchaia rapta triumpho. 
<val. fl. argon. 6.120> Discolor hastatas effudit Hiberia turmas, 
<val. fl. argon. 6.121> Quas Otaces, quas Latris agunt, et raptor amorum 
<val. fl. argon. 6.122> Neurus et expertes canentis Iazyges aeui. 
<val. fl. argon. 6.123> Namque ubi iam uiresque aliae notusque refutat 
<val. fl. argon. 6.124> Arcus et inceptus iam lancea temnit eriles 
<val. fl. argon. 6.125> Magnanimis mos dictus auis haud segnia mortis 
<val. fl. argon. 6.126> Iura pati, dextra sed carae occumbere prolis 
<val. fl. argon. 6.127> Ense dato, rumpuntque moras natusque parensque, 
<val. fl. argon. 6.128> Ambo animis, ambo miri tam fortibus actis. 
<val. fl. argon. 6.129> Hic et odorato spirantes crine *Mycael(==MY-CA_EL)* 
<val. fl. argon. 6.130> Cessaeaeque manus et qui tua iugera nondum 
<val. fl. argon. 6.131> Eruis, ignotis insons Arimaspe metallis, 
<val. fl. argon. 6.132> Doctus et Auchates patulo uaga uincula gyro 
<val. fl. argon. 6.133> Spargere et extremas laqueis adducere turmas. 
<val. fl. argon. 6.134> Non ego sanguineis gestantem tympana bellis 
<val. fl. argon. 6.135> Thyrsageten cinctumque uagis post terga silebo 
<val. fl. argon. 6.136> Pellibus et nexas uiridantem floribus hastas. 
<val. fl. argon. 6.137> Fama ducem Iouis et Cadmi de sanguine Bacchum 
<val. fl. argon. 6.138> Hac quoque turiferos, felicia regna, Sabaeos, 
<val. fl. argon. 6.139> Hac Arabas fudisse manu, mox, rumperet Hebri 
<val. fl. argon. 6.140> Cum uada, Thyrsagetas gelida liquisse sub Arcto. 
<val. fl. argon. 6.141> Illis omnis adhuc ueterum tenor et sacer aeris 
<val. fl. argon. 6.142> Pulsus et eoae memoratrix tibia pugnae. 
<val. fl. argon. 6.143> Iungit opes Emeda suas: sua signa secuti 
<val. fl. argon. 6.144> Exomatae Torynique et flaui crine Satarchae; 
<val. fl. argon. 6.145> Mellis honor Torynis, ditant sua mulctra Satarchen, 
<val. fl. argon. 6.146> Exomatas uenatus alit, nec clarior ullis 
<val. fl. argon. 6.147> Arctos equis; abeunt Hypanin fragilemque per undam 
<val. fl. argon. 6.148> Tigridis aut saeuae profugi cum prole leaenae, 
<val. fl. argon. 6.149> Maestaque suspectae mater stupet aggere ripae. 
<val. fl. argon. 6.150> Impulit et dubios Phrixei uelleris ardor 
<val. fl. argon. 6.151> Centoras et diros magico terrore Choatras. 
<val. fl. argon. 6.152> Omnibus in superos saeuus sonor, omnibus artes 
<val. fl. argon. 6.153> Monstrificae, nunc uere nouo compescere frondes, 
<val. fl. argon. 6.154> Nunc subitam trepidis Maeotin soluere plaustris. 
<val. fl. argon. 6.155> Maximus hos inter Stygia uenit arte Coastes; 
<val. fl. argon. 6.156> Sollicitat nec Martis amor, sed fama Cytaeae 
<val. fl. argon. 6.157> Virginis et paribus spirans Medea uenenis. 
<val. fl. argon. 6.158> Gaudet Auerna palus, gaudet iam nocte quieta 
<val. fl. argon. 6.159> Portitor et tuto ueniens Latonia caelo. 
<val. fl. argon. 6.160> Ibant et geminis aequantes cornibus alas 
<val. fl. argon. 6.161> Balloniti comitumque celer mutator equorum 
<val. fl. argon. 6.162> Moesus et ingentis frenator Sarmata conti. 
<val. fl. argon. 6.163> Nec tot ab extremo fluctus agit aequore nec sic 
<val. fl. argon. 6.164> Fratribus aduersa Boreas respondet ab unda, 
<val. fl. argon. 6.165> Aut is apud fluuios uolucrum canor, aethera quantus 
<val. fl. argon. 6.166> Tunc lituum concentus adit lymphataque miscet 
<val. fl. argon. 6.167> Milia, quot foliis, quot floribus incipit annus. 
<val. fl. argon. 6.168> Ipse rotis gemit ictus ager tremibundaque pulsu 
<val. fl. argon. 6.169> Nutat humus, quatit ut saeuo cum fulmine Phlegram 
<val. fl. argon. 6.170> Iuppiter atque imis Typhona reuerberat aruis. 
<val. fl. argon. 6.171> Prima tenent illinc patriis Absyrtus in armis 
<val. fl. argon. 6.172> Et gener ingentesque inter sua milia reges. 
<val. fl. argon. 6.173> At circa Aesoniden Danaum manus ipsaque Pallas 
<val. fl. argon. 6.174> Aegide terrifica, quam nec dea lassat habendo 
<val. fl. argon. 6.175> Nec pater horrentem colubris uultuque tremendam 
<val. fl. argon. 6.176> Gorgoneo; nec semineces ostendere crines 
<val. fl. argon. 6.177> Tempus adhuc primasque sinit concurrere pugnas. 
<val. fl. argon. 6.178> Impulit hos contra Mauors pater et mala leti 
<val. fl. argon. 6.179> Gaudia Tisiphoneque caput per nubila tollens 
<val. fl. argon. 6.180> Ad sonitum litui mediaque altissima pugna 
<val. fl. argon. 6.181> Necdum clara quibus sese Fuga mentibus addat. 
<val. fl. argon. 6.182> Illi ubi consertis iunxere frementia telis 
<val. fl. argon. 6.183> Agmina uirque uirum galeis afflauit adactis 
<val. fl. argon. 6.184> Continuo hinc obitus perfractaque caedibus arma 
<val. fl. argon. 6.185> Corporaque, alternus cruor alternaeque ruinae. 
<val. fl. argon. 6.186> Voluit(==VOLVIT) ager galeas et thorax erigit imbres 
<val. fl. argon. 6.187> Sanguineos; hinc barbarici glomerantur ouatus, 
<val. fl. argon. 6.188> Hinc gemitus, mixtaeque uirum cum puluere uitae. 
<val. fl. argon. 6.189> Caspius Aeaeum correpto crine Monesen 
<val. fl. argon. 6.190> Abstulit; hinc pariter Colchi Graique sequuntur 
<val. fl. argon. 6.191> Missilibus; rapit ille necem praedamque relinquit, 
<val. fl. argon. 6.192> Nec sociis iam cura uiri. Dipsanta Caresus 
<val. fl. argon. 6.193> Strymonaque obscura spargentem uulnera funda 
<val. fl. argon. 6.194> Deicit; Albani cadit ipse Chremodonis hasta 
<val. fl. argon. 6.195> Iamque latet currusque super turmaeque feruntur. 
<val. fl. argon. 6.196> Processere Melas et Idasmenus; incipit hasta 
<val. fl. argon. 6.197> Ante Melas, leuis ast abies elusit utrumque. 
<val. fl. argon. 6.198> Ensibus inde ruunt; prior occupat aere citato 
<val. fl. argon. 6.199> Cassidis ima Melas; infracta est uulnere ceruix. 
<val. fl. argon. 6.200> Mixta perit uirtus: nescit qui debeat Ocheus 
<val. fl. argon. 6.201> Aut cui fata Tyres. dum sibila respicit Iron 
<val. fl. argon. 6.202> Cuspidis Argiuae, Pyliam latere accipit hastam. 
<val. fl. argon. 6.203> Viderat Hyrcanos paribus discurrere fratres 
<val. fl. argon. 6.204> Castor equis, pater armento quos diues ab omni 
<val. fl. argon. 6.205> Nutrierat fatisque uiam monstrarat iniquis. 
<val. fl. argon. 6.206> Tum magis atque magis peditem candore notato 
<val. fl. argon. 6.207> Tyndariden incendit amor; simul obuius hastam 
<val. fl. argon. 6.208> Pectus in aduersum *gleacit* alipedemque 
<val. fl. argon. 6.209> Constitit excusso uictor duce; risit ab alta 
<val. fl. argon. 6.210> Nube pater prensisque equitem cognouit habenis. 
<val. fl. argon. 6.211> At pariter luctuque furens uisuque Medores 
<val. fl. argon. 6.212> Tyndariden petit et superos sic uoce precatur: 
<val. fl. argon. 6.213>"Hunc, age, uel caeso comitem me reddite fratri 
<val. fl. argon. 6.214> Primus at hic nostra sonipes cadet impius hasta 
<val. fl. argon. 6.215> Credita qui misero non rettulit arma parenti 
<val. fl. argon. 6.216> Meque uenit contra captiuaque terga ministrat." 
<val. fl. argon. 6.217> Dixerat: Actaei sed eum prior hasta Phaleri 
<val. fl. argon. 6.218> Deicit; ad socias sonipes citus effugit alas. 
<val. fl. argon. 6.219> Quis tibi fatales unquam metuisset Amyclas 
<val. fl. argon. 6.220> Oebaliamque manum, tot, Rhyndace, montibus inter 
<val. fl. argon. 6.221> Diuiso totidemque fretis? cadit impiger una 
<val. fl. argon. 6.222> Inguine transfosso clari Taulantis alumnus 
<val. fl. argon. 6.223> Semidea genetrice Tages, cui plurima siluis 
<val. fl. argon. 6.224> Peruigilat materna soror cultusque laborat. 
<val. fl. argon. 6.225> Tenuia non illum candentis carbasa lini, 
<val. fl. argon. 6.226> Non auro depicta chlamys, non flaua galeri 
<val. fl. argon. 6.227> Caesaries pictoque iuuant subtegmine bracae. 
<val. fl. argon. 6.228> Vadit eques densa spargens hastilia dextra 
<val. fl. argon. 6.229> Fulmineumque uiris *profundis* ingerit ensem
<val. fl. argon. 6.230> Huc alternus et huc, cum saeuior ecce iuuentus 
<val. fl. argon. 6.231> Sarmaticae coiere manus fremitusque uirorum 
<val. fl. argon. 6.232> Semiferi. riget his molli lorica catena; 
<val. fl. argon. 6.233> Id quoque tegmen equis; at equi porrecta per armos 
<val. fl. argon. 6.234> Et caput ingentem campis hostilibus umbram 
<val. fl. argon. 6.235> Fert abies obnixa genu uaditque uirum ui, 
<val. fl. argon. 6.236> Vadit equum, docilis relegi docilisque relinqui 
<val. fl. argon. 6.237> Atque iterum medios non altior ire per hostes. 
<val. fl. argon. 6.238> Orbibus hos rapidis mollique per aequora Castor 
<val. fl. argon. 6.239> Anfractu leuioris equi deludit anhelos 
<val. fl. argon. 6.240> Immemoresque modi; sed non isdem artibus aeque 
<val. fl. argon. 6.241> Concurrunt, ultroque ruunt in funera Colchi. 
<val. fl. argon. 6.242> Campesus impacta latus inter et ilia quercu 
<val. fl. argon. 6.243> Tollitur ac mediam moriens descendit in hastam. 
<val. fl. argon. 6.244> Oebasus infestum summisso poplite Phalcen 
<val. fl. argon. 6.245> Euasisse ratus laeuum per luminis orbem 
<val. fl. argon. 6.246> Iamque nouus mediae stupefacta per agmina pugnae 
<val. fl. argon. 6.247> Transigitur; tenerae tinguuntur uulnere malae. 
<val. fl. argon. 6.248> Contra autem geminis fidens thoracibus ictum 
<val. fl. argon. 6.249> Sustinet et gladio Sibotes ferit ultima teli 
<val. fl. argon. 6.250> Nequiquam; iam cuspis inest, nec fragmina curat 
<val. fl. argon. 6.251> Ambenus et trunco medium subit Ocrea ligno. 
<val. fl. argon. 6.252> Seminecem Taxes Hypanin uehit atque remissum 
<val. fl. argon. 6.253> Pone trahit fugiens et cursibus exuit hastam, 
<val. fl. argon. 6.254> Dumque recollectam rursus locat irruit ultro 
<val. fl. argon. 6.255> Turbatumque Lacon et adhuc inuadit inermem. 
<val. fl. argon. 6.256> Impulit aduerso praeceps equus Onchea conto 
<val. fl. argon. 6.257> Nequiquam totis reuocantem uiribus armos. 
<val. fl. argon. 6.258> In latus accedit sonipes, accedit et ipse 
<val. fl. argon. 6.259> Frigidus; arma cadunt, rorat procul ultima cuspis: 
<val. fl. argon. 6.260> Qualem populeae fidentem nexibus umbrae 
<val. fl. argon. 6.261> Siquis auem summi deducat ab aere rami 
<val. fl. argon. 6.262> Ante manu tacita cui plurima creuit harundo; 
<val. fl. argon. 6.263> Illa dolis uiscoque super correpta sequaci 
<val. fl. argon. 6.264> Implorat ramos atque irrita concitat alas. 
<val. fl. argon. 6.265> Parte alia infestis (nam fors ita iunxit) in armis 
<val. fl. argon. 6.266> Styrus adest, laetusque uirum cognoscit Anausis 
<val. fl. argon. 6.267> Et prior "en cuius thalamis Aeetia uirgo 
<val. fl. argon. 6.268> Dicta manet nostrosque feret qui uictor amores. 
<val. fl. argon. 6.269> Non" ait, "inuitoque gener mutabere patri." 
<val. fl. argon. 6.270> Tum simul aduersas collatis cursibus hastas 
<val. fl. argon. 6.271> Coniciunt; fugit adductis Albanus habenis 
<val. fl. argon. 6.272> Saucius atque datum leto non sperat Anausin 
<val. fl. argon. 6.273> Nec uidet. ille autem telo moribundus adacto 
<val. fl. argon. 6.274>"Ad soceros pactaeque sinus en coniugis" inquit, 
<val. fl. argon. 6.275>"Styre, fugis uulnus referens quod carmine nullo 
<val. fl. argon. 6.276> Sustineat nullisque leuet Medea uenenis." 
<val. fl. argon. 6.277> Dixerat, extremus cum lumina corripit error 
<val. fl. argon. 6.278> Voxque repressa gelu percussaque uertice tellus. 
<val. fl. argon. 6.279> Hinc animos acies auget magnoque doloris 
<val. fl. argon. 6.280> Turbine Gesandrum Mauors rapit; ille morantes 
<val. fl. argon. 6.281> Increpat et stricto sic urget Iazygas ense: 
<val. fl. argon. 6.282>"Nempe omnes cecidere senes, nempe omnis ademptus 
<val. fl. argon. 6.283> Ante pater. quae uos subito tam foeda senectus 
<val. fl. argon. 6.284> Corripuit fregitque animos atque abstulit iras? 
<val. fl. argon. 6.285> Aut mecum mediam, iuuenes, agite ite per urbis 
<val. fl. argon. 6.286> Argolicamque manum aut caris occumbite natis." 
<val. fl. argon. 6.287> Irruit et patrias coeptis ferus aduocat umbras: 
<val. fl. argon. 6.288>"Sancte mihi Vorapte pater, tua pectora nato 
<val. fl. argon. 6.289> Suggere nunc animamque parem, si fata peroso 
<val. fl. argon. 6.290> Tarda tibi turpesque moras non segnius ipsi 
<val. fl. argon. 6.291> Paruimus paruique eadem didicere nepotes." 
<val. fl. argon. 6.292> Haec ait auditusque Erebo. tunc corripit ensem 
<val. fl. argon. 6.293> Turbidus et furiis ardens quatit arma paternis. 
<val. fl. argon. 6.294> Indigenis sacratus aquis magnique sacerdos 
<val. fl. argon. 6.295> Phasidis Arctois Aquites errabat in armis 
<val. fl. argon. 6.296>(Populeus cui frondis honor conspectaque glauco 
<val. fl. argon. 6.297> Tempora nectuntur ramo), te, Cyrne, parentis 
<val. fl. argon. 6.298> Immemorem durae cupiens abducere pugnae; 
<val. fl. argon. 6.299> Iamque omnes impune globos diuersaque lustrans 
<val. fl. argon. 6.300> Agmina non usquam uidet, utque iterum intrat *** (==A-A+A*)
<val. fl. argon. 6.301> Vociferans, iterum belli diuersa peragrat, 
<val. fl. argon. 6.302> Lancea caeruleas circum strepit incita uittas. 
<val. fl. argon. 6.303> Opprimit admissis ferus hinc Gesander habenis. 
<val. fl. argon. 6.304> Ille manum trepidans atque irrita sacra tetendit 
<val. fl. argon. 6.305>"Te"que "per hanc, genitor" inquit "tibi si manet, oro 
<val. fl. argon. 6.306> Canitiem, compesce minas et sicubi nato 
<val. fl. argon. 6.307> Parce meo." dixit. contra sic uictor adacto 
<val. fl. argon. 6.308> Ense refert: "genitor, turpi durare senecta 
<val. fl. argon. 6.309> Quem mihi reris adhuc, ipse hac occumbere dextra 
<val. fl. argon. 6.310> Maluit atque ultro segnes abrumpere metas. 
<val. fl. argon. 6.311> Et tibi si pietas nati, si dextra fuisset, 
<val. fl. argon. 6.312> Haud medii precibus tereres nunc tempora belli, 
<val. fl. argon. 6.313> Praeda future canum. iuueni sors pulchrior omnis; 
<val. fl. argon. 6.314> Et certasse manu decet et caruisse sepulchro." 
<val. fl. argon. 6.315> Dixerat; ille deos moriens caelumque precatur 
<val. fl. argon. 6.316> Dextera ne misero talis foret obuia nato. 
<val. fl. argon. 6.317> Te quoque, Canthe, tui non inscia funeris Argo 
<val. fl. argon. 6.318> Fleuit ab inuita rapientem tela carina. 
<val. fl. argon. 6.319> Iam Scythicos miserande sinus, iam Phasidis amnem 
<val. fl. argon. 6.320> Contigeras, nec longa dies ut capta uideres 
<val. fl. argon. 6.321> Vellera et Euboicis patrios de montibus ignes. 
<val. fl. argon. 6.322> Illum ubi congressu subiit Gesander iniquo 
<val. fl. argon. 6.323> Territat his: "tu qui faciles hominumque putasti 
<val. fl. argon. 6.324> Has, Argiue, domos, alium hic miser aspicis annum 
<val. fl. argon. 6.325> Altricemque niuem festinaque taedia uitae. 
<val. fl. argon. 6.326> Non nos aut leuibus componere bracchia remis 
<val. fl. argon. 6.327> Nouimus aut uentos opus exspectare ferentes: 
<val. fl. argon. 6.328> Imus equis qua uel medio riget aequore pontus 
<val. fl. argon. 6.329> Vel tumida fremit Hister aqua. nec moenia nobis 
<val. fl. argon. 6.330> Vestra placent: feror Arctois nunc liber in aruis 
<val. fl. argon. 6.331> Cuncta tenens; mecum omnis amor iacturaque plaustri 
<val. fl. argon. 6.332> Sola, nec hac longum uictor potiere rapina; 
<val. fl. argon. 6.333> Ast epulae quodcumque pecus, quaecumque ferarum. 
<val. fl. argon. 6.334> Mitte Asiae, mitte Argolicis mandata colonis 
<val. fl. argon. 6.335> Ne trepident; numquam has hiemes, haec saxa relinquam, 
<val. fl. argon. 6.336> Martis agros, ubi tam saeuo durauimus amne 
<val. fl. argon. 6.337> Progeniem natosque rudes, ubi copia leti 
<val. fl. argon. 6.338> Tanta uiris. sic in patriis bellare pruinis 
<val. fl. argon. 6.339> Praedarique iuuat, talemque hanc accipe dextram." 
<val. fl. argon. 6.340> Dixit et Edonis nutritum missile uentis 
<val. fl. argon. 6.341> Concitat; it medium per pectus et horrida nexu 
<val. fl. argon. 6.342> Letifer aera chalybs. trepidus super aduolat Idas 
<val. fl. argon. 6.343> Ac simul Oenides pariterque Menoetius et qui 
<val. fl. argon. 6.344> Bebrycio *propius* remeauit ab hospite uictor. 
<val. fl. argon. 6.345> At uero ingentem Telamon procul extulit orbem 
<val. fl. argon. 6.346> Exanimem te, Canthe, tegens; ceu saeptus in arto 
<val. fl. argon. 6.347> Dat catulos post terga leo, sic comminus hastam 
<val. fl. argon. 6.348> Aeacides gressumque tenet contraque ruentem 
<val. fl. argon. 6.349> Septeno ualidam circumfert tegmine molem. 
<val. fl. argon. 6.350> Nec minus hinc urget Scythiae manus, armaque Canthi 
<val. fl. argon. 6.351> Quisque sibi et Graio poenam de corpore poscens. 
<val. fl. argon. 6.352> Arduus inde labos, medioque in corpore pugna 
<val. fl. argon. 6.353> Conseritur. magno ueluti cum turbine sese 
<val. fl. argon. 6.354> Ipsius Aeoliae frangunt in limine uenti, 
<val. fl. argon. 6.355> Quem pelagi rabies, quem nubila, quemque sequatur 
<val. fl. argon. 6.356> Ille dies; obnixa uirum sic comminus haeret 
<val. fl. argon. 6.357> Pugna nec arrepto pelli de corpore possunt. 
<val. fl. argon. 6.358> Vt bouis exuuias multo qui frangit oliuo 
<val. fl. argon. 6.359> Dat famulis, tendunt illi tractuque uicissim 
<val. fl. argon. 6.360> Taurea terga domant, pingui fluit unguine tellus; 
<val. fl. argon. 6.361> Talis utrimque labos, raptataque limite in arto 
<val. fl. argon. 6.362> Membra uiri miseranda meant; hi tendere contra, 
<val. fl. argon. 6.363> Hi contra, alternaeque uirum non cedere dextrae. 
<val. fl. argon. 6.364> Hinc medium Telamon Canthum rapit, hinc tenet ardens 
<val. fl. argon. 6.365> Colla uiri et molles galeae Gesander habenas, 
<val. fl. argon. 6.366> Insonuit quae lapsa solo dextramque fefellit. 
<val. fl. argon. 6.367> Ille iterum in clipei septemplicis improbus orbem 
<val. fl. argon. 6.368> Arietat et Canthum sequitur Canthumque reposcit, 
<val. fl. argon. 6.369> Quem manus a tergo socium rapit atque receptum 
<val. fl. argon. 6.370> Virginis Euryales curru locat. aduolat ipsa 
<val. fl. argon. 6.371> Ac simul Haemonidae, Gesandrumque omnis in unum 
<val. fl. argon. 6.372> It manus. ille nouas acies et uirginis arma 
<val. fl. argon. 6.373> Vt uidet "has etiam contra bellabimus?" inquit; 
<val. fl. argon. 6.374>"Heu pudor!" inde Lycen ferit ad confine papillae, 
<val. fl. argon. 6.375> Inde Thoen qua pelta uacat, iamque ibat in Harpen 
<val. fl. argon. 6.376> Vixdum prima leui ducentem cornua neruo 
<val. fl. argon. 6.377> Et labentis equi tendentem frena Menippen; 
<val. fl. argon. 6.378> Cum regina grauem nodis auroque securem 
<val. fl. argon. 6.379> Congeminans partem capitis galeaeque ferinae 
<val. fl. argon. 6.380> Dissipat. hic pariter telorum immanis in unum 
<val. fl. argon. 6.381> It globus; ille diu coniectis sufficit hastis 
<val. fl. argon. 6.382>(Quin [etiam(==)] grauior nutuque carens exterruit Idan) 
<val. fl. argon. 6.383> Tunc ruit ut montis latus aut ut machina muri 
<val. fl. argon. 6.384> Quae scopulis trabibusque diu confectaque flammis 
<val. fl. argon. 6.385> Procubuit tandem atque ingentem protulit urbem. 
<val. fl. argon. 6.386> Ecce locum tempusque ratus iamque et sua posci 
<val. fl. argon. 6.387> Proelia falcatos infert Ariasmenus axes 
<val. fl. argon. 6.388> Saeuaque diffundit socium iuga protinus omnes 
<val. fl. argon. 6.389> Graiugenas, omnes rapturus ab agmine Colchos. 
<val. fl. argon. 6.390> Qualiter exosus Pyrrhae genus aequora rursus 
<val. fl. argon. 6.391> Iuppiter atque omnes fluuium si fundat habenas 
<val. fl. argon. 6.392> Ardua Parnasi lateant iuga, cesserit Othrys 
<val. fl. argon. 6.393> Piniger et mersis decrescant rupibus Alpes; 
<val. fl. argon. 6.394> Diluuio tali paribusque Ariasmenus urget 
<val. fl. argon. 6.395> Excidiis nullo rapiens discrimine currus. 
<val. fl. argon. 6.396> Aegida tum primum uirgo spiramque Medusae 
<val. fl. argon. 6.397> Ter centum saeuis squalentem sustulit hydris, 
<val. fl. argon. 6.398> Quam soli uidistis, equi. pauor occupat ingens 
<val. fl. argon. 6.399> Excussis in terga uiris, diramque retorquent 
<val. fl. argon. 6.400> In socios non sponte luem. tunc ensibus uncis 
<val. fl. argon. 6.401> Implicat et trepidos lacerat discordia currus. 
<val. fl. argon. 6.402> Romanas ueluti saeuissima cum legiones 
<val. fl. argon. 6.403> Tisiphone regesque mouet, quorum agmina pilis, 
<val. fl. argon. 6.404> Quorum aquilis utrimque micant, eademque parentes 
<val. fl. argon. 6.405> Rura colunt, idem lectos ex omnibus agris 
<val. fl. argon. 6.406> Miserat infelix non haec ad proelia Thybris; 
<val. fl. argon. 6.407> Sic modo concordes externaque fata petentes 
<val. fl. argon. 6.408> Palladii rapuere metus, sic in sua uersi 
<val. fl. argon. 6.409> Funera concurrunt dominis reuocantibus axes. 
<val. fl. argon. 6.410> Non tam foeda uirum Laurentibus agmina terris 
<val. fl. argon. 6.411> Eiecere Noti, Libyco nec talis imago 
<val. fl. argon. 6.412> Litore cum fractas inuoluunt aequora puppes. 
<val. fl. argon. 6.413> Hinc biiuges, illinc artus tenduntur eriles 
<val. fl. argon. 6.414> Quos radii, quos frena secant, trahiturque trahitque 
<val. fl. argon. 6.415> Currus caede madens, atroque in puluere regum 
<val. fl. argon. 6.416> Viscera nunc aliis, aliis nunc curribus haerent. 
<val. fl. argon. 6.417> Haud usquam Colchorum animi neque ***** 
<val. fl. argon. 6.418> Tela, sed implicitos miseraque in peste reuinctos 
<val. fl. argon. 6.419> Confodiunt, ac forma necis non altera. surgit 
<val. fl. argon. 6.420> Quam ceruos ubi non Vmbro uenator edaci, 
<val. fl. argon. 6.421> Non penna petit, haerentes sed cornibus altis 
<val. fl. argon. 6.422> Inuenit et caeca constrictos excipit ira. 
<val. fl. argon. 6.423> Ipse recollectis audax Ariasmenus armis 
<val. fl. argon. 6.424> Desilit; illum acies curuae secat undique falcis 
<val. fl. argon. 6.425> Partiturque rotis, atque inde furentia raptus 
<val. fl. argon. 6.426> In iuga Circaeos tetigit non amplius agros. 
<val. fl. argon. 6.427> Talia Certatim Minyae sparsique Cytaei 
<val. fl. argon. 6.428> Funera miscebant campis Scythiamque premebant, 
<val. fl. argon. 6.429> Cum Iuno Aesonidae non hanc ad uellera cernens 
<val. fl. argon. 6.430> Esse uiam nec sic reditus regina parandos 
<val. fl. argon. 6.431> Extremam molitur opem, funesta priusquam 
<val. fl. argon. 6.432> Consilia ac saeuas aperit rex perfidus iras, 
<val. fl. argon. 6.433> Increpat et seris Vulcanum maesta querellis, 
<val. fl. argon. 6.434> Cuius flammiferos uidet inter regia tauros 
<val. fl. argon. 6.435> Pascua Tartaream proflantes pectore noctem. 
<val. fl. argon. 6.436> Haec etenim Minyas ne iungere Marte peracto 
<val. fl. argon. 6.437> Monstra satis iubeat Cadmei dentibus hydri 
<val. fl. argon. 6.438> Ante diem, timet et uarias circumspicit artes. 
<val. fl. argon. 6.439> Sola animo Medea subit, mens omnis in una 
<val. fl. argon. 6.440> Virgine, nocturnis qua nulla potentior aris. 
<val. fl. argon. 6.441> Illius afflatus sparsosque per auia sucos 
<val. fl. argon. 6.442> Sidera fixa pauent et aui stupet orbita Solis. 
<val. fl. argon. 6.443> Mutat agros fluuiumque uias, suus alligat urgens 
<val. fl. argon. 6.444> Cuncta sopor, recolit fessos aetate parentes 
<val. fl. argon. 6.445> Datque alias sine lege colus. hanc maxima Circe 
<val. fl. argon. 6.446> Terrificis mirata modis, hanc aduena Phrixus 
<val. fl. argon. 6.447> Quamuis Atracio lunam spumare ueneno 
<val. fl. argon. 6.448> Sciret et Haemoniis agitari cantibus umbras. 
<val. fl. argon. 6.449> Ergo opibus magicis et uirginitate tremendam 
<val. fl. argon. 6.450> Iuno duci sociam coniungere quaerit Achiuo. 
<val. fl. argon. 6.451> Non aliam tauris uidet et nascentibus armis 
<val. fl. argon. 6.452> Quippe parem nec quae medio stet in agmine flammae: 
<val. fl. argon. 6.453> Nullum mente nefas, nullos horrescere uisus; 
<val. fl. argon. 6.454> Quid si caecus amor saeuusque accesserit ignis? 
<val. fl. argon. 6.455> Hinc Veneris thalamos semperque recentia sertis 
<val. fl. argon. 6.456> Tecta petit. uisa iamdudum prosilit altis 
<val. fl. argon. 6.457> Diua toris uolucrumque exercitus omnis Amorum. 
<val. fl. argon. 6.458> Ac prior hanc placidis supplex Saturnia dictis 
<val. fl. argon. 6.459> Aggreditur ueros metuens aperire timores. 
<val. fl. argon. 6.460>"In manibus spes nostra tuis omnisque potestas 
<val. fl. argon. 6.461> Nunc" ait; "hoc etiam magis adnue uera fatenti. 
<val. fl. argon. 6.462> Durus ut Argolicis Tirynthius exsulat oris 
<val. fl. argon. 6.463> Mens mihi non eadem Iouis atque auersa uoluntas 
<val. fl. argon. 6.464> Nullus honor thalamis flammaeue in nocte priores. 
<val. fl. argon. 6.465> Da, precor, artificis blanda aspiramina formae 
<val. fl. argon. 6.466> Ornatusque tuos terra caeloque potentes." 
<val. fl. argon. 6.467> Sensit diua dolos iampridem sponte requirens 
<val. fl. argon. 6.468> Colchida et inuisi genus omne exscindere Phoebi. 
<val. fl. argon. 6.469> Tum uero optatis potitur nec passa precari 
<val. fl. argon. 6.470> Vlterius dedit acre decus fecundaque monstris 
<val. fl. argon. 6.471> Cingula, non pietas quibus aut custodia famae, 
<val. fl. argon. 6.472> Non pudor, at contra leuis et festina cupido 
<val. fl. argon. 6.473> Affatusque mali dulcisque labantibus error 
<val. fl. argon. 6.474> Et metus et demens alieni cura pericli. 
<val. fl. argon. 6.475>"Omne" ait "imperium natorumque arma meorum 
<val. fl. argon. 6.476> Cuncta dedi; quascumque libet nunc concute mentes." 
<val. fl. argon. 6.477> Cingitur arcanis Saturnia laeta uenenis 
<val. fl. argon. 6.478> Atque hinc uirgineae uenit ad penetralia sedis 
<val. fl. argon. 6.479> Chalciopen imitata sono formaque sororem. 
<val. fl. argon. 6.480> Fulsit ab inuita numen procul, et pauor artus 
<val. fl. argon. 6.481> Protinus atque ingens Aectida perculit horror. 
<val. fl. argon. 6.482>"Ergo nec ignotis Minyas huc fluctibus" inquit 
<val. fl. argon. 6.483>"Aduenisse, soror, nec nostro sola parenti 
<val. fl. argon. 6.484> Scis socias iunxisse manus? at cetera muros 
<val. fl. argon. 6.485> Turba tenet fruiturque uirum caelestibus armis. 
<val. fl. argon. 6.486> Tu thalamis ignaua sedes, tu sola paterna 
<val. fl. argon. 6.487> Fixa domo; tales quando tibi cernere reges?" 
<val. fl. argon. 6.488> Illa nihil contra, neque erim dea passa manumque 
<val. fl. argon. 6.489> Implicat et rapidis mirantem passibus aufert. 
<val. fl. argon. 6.490> Ducitur infelix ad moenia summa futuri 
<val. fl. argon. 6.491> Nescia uirgo mali et falsae commissa sorori, 
<val. fl. argon. 6.492> Lilia per uernos lucent uelut alba colores 
<val. fl. argon. 6.493> Praecipue quis uita breuis totusque parumper 
<val. fl. argon. 6.494> Floret honor, fuscis et iam Notus imminet alis. 
<val. fl. argon. 6.495> Hanc residens altis Hecate Perseia lucis 
<val. fl. argon. 6.496> Flebat et has imo referebat pectore uoces: 
<val. fl. argon. 6.497>"Deseris heu nostrum nemus aequalesque cateruas, 
<val. fl. argon. 6.498> A misera, ut Graias haud sponte uageris ad urbes, 
<val. fl. argon. 6.499> Non inuisa tamen; neque te, mea cura, relinquam. 
<val. fl. argon. 6.500> Magna fugae monumenta dabis, spernere nec usquam 
<val. fl. argon. 6.501> Mendaci captiua uiro, meque ille magistram 
<val. fl. argon. 6.502> Sentiet et raptu famulae doluisse pudendo." 
<val. fl. argon. 6.503> Dixerat. ast illae murorum extrema capessunt 
<val. fl. argon. 6.504> Defixaeque uirum lituumque fragoribus horrent, 
<val. fl. argon. 6.505> Quales instanti nimborum frigore maestae 
<val. fl. argon. 6.506> Succedunt ramis haerentque pauore uolucres. 
<val. fl. argon. 6.507> Iamque Getae iamque omnis Hiber Drangiaque densa 
<val. fl. argon. 6.508> Strage cadit legio et latis prosternitur aruis. 
<val. fl. argon. 6.509> Semineces duplicesque inter sua tela suosque 
<val. fl. argon. 6.510> Inter equos saeuam misero luctamine uersant 
<val. fl. argon. 6.511> Congeriem et longis campos singultibus implent. 
<val. fl. argon. 6.512> Victores patrium contra paeana Geloni 
<val. fl. argon. 6.513> Congeminant; eadem redeunt mox gaudia uictis 
<val. fl. argon. 6.514> Qua deus et melior belli respexit imago. 
<val. fl. argon. 6.515> Quis tales obitus dederit, quis talia facta 
<val. fl. argon. 6.516> Dic age tuque feri reminiscere, Musa, furoris. 
<val. fl. argon. 6.517> Absyrtus clipei radiis curruque coruscus 
<val. fl. argon. 6.518> Solis aui (cuius uibrantem comminus hastam 
<val. fl. argon. 6.519> Cernere nec galeam gentes potuere minantem, 
<val. fl. argon. 6.520> Sed trepidae redeunt et uerso uulnera tergo 
<val. fl. argon. 6.521> Accipiunt magnisque fugam clamoribus augent) 
<val. fl. argon. 6.522> Proterit impulsu grauis agmina corporaque atris 
<val. fl. argon. 6.523> Sternit equis gemitusque premit spirantis acerui. 
<val. fl. argon. 6.524> Nec leuior comitatur Aron, horrentia cuius 
<val. fl. argon. 6.525> Discolor arma super squalentesque aere lacertos 
<val. fl. argon. 6.526> Barbarica chlamys ardet acu tremefactaque uento 
<val. fl. argon. 6.527> Implet equum, qualis roseis it Lucifer alis, 
<val. fl. argon. 6.528> Quem Venus illustri gaudet producere caelo. 
<val. fl. argon. 6.529> At non inde procul Rambelus et acer Otaxes 
<val. fl. argon. 6.530> Dispulerant Colchos pariterque inglorius Armis, 
<val. fl. argon. 6.531> Frauda noua stabula et furtis adsuetus inultis 
<val. fl. argon. 6.532> Depopulare greges frontem cum cornibus auxit 
<val. fl. argon. 6.533> Hispidus inque dei latuit terrore Lycaei; 
<val. fl. argon. 6.534> Hac tunc attonitos facie defixerat hostes. 
<val. fl. argon. 6.535> Quem simul ac nota formidine bella mouentem 
<val. fl. argon. 6.536> Vidit Aron, "pauidos te" inquit "nunc rere magistros 
<val. fl. argon. 6.537> Et stolidum petiisse pecus? non pascua nec bos 
<val. fl. argon. 6.538> Hic tibi: nocturnis mitte haec simulacra rapinis 
<val. fl. argon. 6.539> Neue deum mihi finge; deus quoque consere dextram." 
<val. fl. argon. 6.540> Sic ait intentaque adiutum missile planta 
<val. fl. argon. 6.541> Derigit, et lapsis patuerunt uulnera uillis. 
<val. fl. argon. 6.542> Nec minus Aeolii proles Acetia Phrixi 
<val. fl. argon. 6.543> Fertur et ipsa furens ac se modo laeta Cytaeis 
<val. fl. argon. 6.544> Agminibus, modo cognatis ostentat Achiuis. 
<val. fl. argon. 6.545> Atque hos in medio duri discrimine belli 
<val. fl. argon. 6.546> Laudibus inque ipsis gaudens ubi uidit Iason 
<val. fl. argon. 6.547>"Macte" ait "o nostrum genus et iam certa propago 
<val. fl. argon. 6.548> Aeoliae nec opina domus; sat magna laborum 
<val. fl. argon. 6.549> Dona fero, satis hoc uisu quaecumque rependo." 
<val. fl. argon. 6.550> Dixit et in Sueten magnique in fata Ceramni 
<val. fl. argon. 6.551> Emicuit clipeumque rotans hunc poplite caeso 
<val. fl. argon. 6.552> Deicit, illum aperit lato per pectus hiatu. 
<val. fl. argon. 6.553> Argus utrumque ab equis ingenti porrigit aruo 
<val. fl. argon. 6.554> Et Zacorum et Phalcen, peditem pedes haurit Amastrin. 
<val. fl. argon. 6.555> Sanguinis ille globos effusaque uiscera gestat 
<val. fl. argon. 6.556> Barbarus et cassa stridens sublabitur ira. 
<val. fl. argon. 6.557> Dat Calais Barisanta neci semperque propinquas 
<val. fl. argon. 6.558> Riphea uenali comitantem sanguine pugnas. 
<val. fl. argon. 6.559> Centum lecta boum bellator corpora, centum 
<val. fl. argon. 6.560> Pactus equos (his ille animam lucemque rependit), 
<val. fl. argon. 6.561> Crudelis; tandem dulces iam cassus in auras 
<val. fl. argon. 6.562> Respicit ac nulla caelum reparabile gaza. 
<val. fl. argon. 6.563> Labitur intortos per tempora caerula crines 
<val. fl. argon. 6.564> Tum quoque materna uelatus harundine Peucon. 
<val. fl. argon. 6.565> At genetrix imis pariter Maeotis ab antris 
<val. fl. argon. 6.566> Impleuit plangore lacus natumque uocauit 
<val. fl. argon. 6.567> Iam non per ripas, iam non per curua uolantem 
<val. fl. argon. 6.568> Stagna nec in medio truncantem marmore ceruos. 
<val. fl. argon. 6.569> Eurytus Exomatas agit aequore. Nestoris hastae 
<val. fl. argon. 6.570> Immoritur primaeuus Helix, nec reddita caro 
<val. fl. argon. 6.571> Nutrimenta patri, breuibus<que> ereptus in annis. 
<val. fl. argon. 6.572> At Latagum Zetemque Daraps, illum exigit hasta, 
<val. fl. argon. 6.573> Hunc fugat, ingentem subiti cum sanguinis undam 
<val. fl. argon. 6.574> Vidit et extremo lucentia pectora ferro. 
<val. fl. argon. 6.575> Ecce autem muris residens Medea paternis, 
<val. fl. argon. 6.576> Singula dum magni lustrat certamina belli 
<val. fl. argon. 6.577> Atque hos ipsa procul densa in caligine reges 
<val. fl. argon. 6.578> Agnoscit quaeritque alios Iunone magistra, 
<val. fl. argon. 6.579> Conspicit Aesonium longe caput, ac simul acres 
<val. fl. argon. 6.580> Huc oculos sensusque refert animumque fauentem, 
<val. fl. argon. 6.581> Nunc quo se raperet, nunc quo diuersus abiret 
<val. fl. argon. 6.582> Ante uidens, quotque unus equos, quot funderet arma, 
<val. fl. argon. 6.583> Errantesque uiros quam densis sisteret hastis. 
<val. fl. argon. 6.584> Quaque iterum tacito sparsit uaga lumina uultu 
<val. fl. argon. 6.585> Aut fratris quaerens aut pacti coniugis arma 
<val. fl. argon. 6.586> Saeuus ibi miserae solusque occurrit Iason. 
<val. fl. argon. 6.587> Tunc his germanam aggreditur ceu nescia dictis: 
<val. fl. argon. 6.588>"Quis precor hic toto iamdudum feruere campo 
<val. fl. argon. 6.589> Quem tueor quemque ipsa uides? nam te quoque tali 
<val. fl. argon. 6.590> Attonitam uirtute reor." contra aspera Iuno 
<val. fl. argon. 6.591> Reddit agens stimulis ac diris fraudibus urget. 
<val. fl. argon. 6.592>"Ipsum" ait "Aesoniden cernis, soror, aequore tanto 
<val. fl. argon. 6.593> Debita cognati repetit qui uellera Phrixi, 
<val. fl. argon. 6.594> Nec nunc laude prior generis nec sanguine quisquam. 
<val. fl. argon. 6.595> Aspicis ut Minyas inter proceresque Cytaeos 
<val. fl. argon. 6.596> Emicet effulgens quantisque insultet aceruis? 
<val. fl. argon. 6.597> Et iam uela dabit, iam litora nostra relinquet 
<val. fl. argon. 6.598> Thessaliae felicis opes dilectaque Phrixo 
<val. fl. argon. 6.599> Rura petens; eat atque utinam superetque labores." 
<val. fl. argon. 6.600> Tantum effata magis campis intendere suadet 
<val. fl. argon. 6.601> Dum datur ardentesque uiri percurrere pugnas, 
<val. fl. argon. 6.602> Ac simul hanc dictis, illum dea Marte secundo 
<val. fl. argon. 6.603> Impulit atque nouas egit sub pectora uires. 
<val. fl. argon. 6.604> Ora sub excelso iamdudum uertice coni 
<val. fl. argon. 6.605> Saeua micant cursuque ardescit, nec tibi, Perse, 
<val. fl. argon. 6.606> Nec tibi, uirgo, iubae laetabile sidus Achiuae, 
<val. fl. argon. 6.607> Acer ut autumni canis iratoque uocati 
<val. fl. argon. 6.608> Ab Ioue fatales ad regna iniusta cometae. 
<val. fl. argon. 6.609> Nec sua Crethiden latuit dea, uimque recentem 
<val. fl. argon. 6.610> Sentit agi membris ac se super agmina tollit, 
<val. fl. argon. 6.611> Quantus ubi ipse gelu magnoque incanuit imbre 
<val. fl. argon. 6.612> Caucasus et summas abiit hibernus in Arctos. 
<val. fl. argon. 6.613> Tunc uero, stabulis qualis leo saeuit opimis 
<val. fl. argon. 6.614> Luxurians spargitque famem mutatque cruores, 
<val. fl. argon. 6.615> Sic neque parte ferox nec caede moratur in una 
<val. fl. argon. 6.616> Turbidus inque omnes pariter furit ac modo saeuo 
<val. fl. argon. 6.617> Ense, modo infesta rarescunt cuspide pugnae. 
<val. fl. argon. 6.618> Tunc et terrificis undantem crinibus Hebrum 
<val. fl. argon. 6.619> Et Geticum Priona ferit; caput eripit Auchi 
<val. fl. argon. 6.620>*bracchiaque* et uastis uoluendum mittit harenis. 
<val. fl. argon. 6.621> At genitus Ioue complerat sua fata Colaxes, 
<val. fl. argon. 6.622> Iamque pater maesto contristat sidera uultu 
<val. fl. argon. 6.623> Talibus aegra mouens nequiquam pectora curis: 
<val. fl. argon. 6.624>"Ei mihi, si durae natum subducere sorti 
<val. fl. argon. 6.625> Moliar atque meis ausim confidere regnis, 
<val. fl. argon. 6.626> Frater adhuc Amyci maeret nece cunctaque diuum 
<val. fl. argon. 6.627> Turba fremunt quorum nati cecidere cadentque. 
<val. fl. argon. 6.628> Quin habeat sua quemque dies cunctisque negabo 
<val. fl. argon. 6.629> Quae mihi." supremos misero sic fatus honores 
<val. fl. argon. 6.630> Congerit atque animis moriturum ingentibus implet. 
<val. fl. argon. 6.631> Ille uolat campis immensaque funera miscet 
<val. fl. argon. 6.632> Per cuneos, uelut hiberno proruptus ab arcu 
<val. fl. argon. 6.633> Imber agens scopulos nemorumque operumque ruinas 
<val. fl. argon. 6.634> Donec ab ingenti bacchatus uertice montis 
<val. fl. argon. 6.635> Frangitur inque nouum paulatim deficit amnem. 
<val. fl. argon. 6.636> Talis in extremo proles Iouis emicat aeuo 
<val. fl. argon. 6.637> Et nunc magnanimos Hypetaona Gessithoumque. 
<val. fl. argon. 6.638> Nunc Arinen Olbumque rotat; iam saucius Aprem 
<val. fl. argon. 6.639> Et desertus equo Thydrum pedes excipit hasta 
<val. fl. argon. 6.640> Phasiaden, pecoris custos de more paterni 
<val. fl. argon. 6.641> Caucasus ad primas genuit quem Phasidis undas; 
<val. fl. argon. 6.642> Hinc puero cognomen erat famulumque ferebant 
<val. fl. argon. 6.643> Phasidis intonso nequiquam crine parentes. 
<val. fl. argon. 6.644> Iamque aliis instabat atrox cum diua supremas 
<val. fl. argon. 6.645> Rumpit iniqua colus uictorque aduenit Iason. 
<val. fl. argon. 6.646> Excipit hunc saeua sic fatus uoce Colaxes: 
<val. fl. argon. 6.647>"Vos Scythiae saturare canes Scythiaeque uolucres 
<val. fl. argon. 6.648> Huc miseri uenistis?" ait saxumque prehensum, 
<val. fl. argon. 6.649> Illius et dextrae gestamen et illius aeui 
<val. fl. argon. 6.650> Concussa molitur humo, quod regia Iuno 
<val. fl. argon. 6.651> Flexit ad ignotum caput infletumque Monesi. 
<val. fl. argon. 6.652> Praeceps ille ruit; nato non depulit ictus 
<val. fl. argon. 6.653> Iuppiter, Aesoniae uulnus fatale sed hastae 
<val. fl. argon. 6.654> Per clipeum, per pectus abit, lapsoque cruentus 
<val. fl. argon. 6.655> Aduolat Aesonides mortemque cadentis acerbat. 
<val. fl. argon. 6.656> Spargitur hinc miserisque uenit iam notus Alanis. 
<val. fl. argon. 6.657> At regina uirum (neque enim deus amouet ignem) 
<val. fl. argon. 6.658> Persequitur lustrans oculisque ardentibus haeret. 
<val. fl. argon. 6.659> Et iam laeta minus praesentis imagine pugnae 
<val. fl. argon. 6.660> Castigatque metus et quas alit inscia curas 
<val. fl. argon. 6.661> Respiciens an uera soror; nec credere falsos 
<val. fl. argon. 6.662> Audet atrox uultus eademque in gaudia rursus 
<val. fl. argon. 6.663> Labitur et saeuae trahitur dulcedine flammae. 
<val. fl. argon. 6.664> Ac uelut ante comas ac summa cacumina siluae 
<val. fl. argon. 6.665> Lenibus alludit flabris leuis Auster, at illum 
<val. fl. argon. 6.666> Protinus immanem miserae <sensere> carinae 
<val. fl. argon. 6.667> Talis ad extremos agitur Medea furores. 
<val. fl. argon. 6.668> Interdum blandae derepta monilia diuae 
<val. fl. argon. 6.669> Contrectat miseroque aptat flagrantia collo, 
<val. fl. argon. 6.670> Quaque dedit teneros aurum furiale per artus 
<val. fl. argon. 6.671> Deficit; ac sua uirgo deae gestamina reddit 
<val. fl. argon. 6.672> Non gemmis, non illa leui turbata metallo, 
<val. fl. argon. 6.673> Sed facibus, sed mole dei, quem pectore toto 
<val. fl. argon. 6.674> Iam tenet; extremus roseo pudor errat in ore. 
<val. fl. argon. 6.675> Ac prior his: "credisne patrem promissa daturum, 
<val. fl. argon. 6.676> O soror, Argolicus cui dis melioribus hospes 
<val. fl. argon. 6.677> Contigit? aut belli quantum iam restat acerbi? 
<val. fl. argon. 6.678> Heu quibus ignota sese pro gente periclis 
<val. fl. argon. 6.679> Obicit!" haec fantem medio in sermone reliquit 
<val. fl. argon. 6.680> Incepti iam Iuno potens securaque fraudis. 
<val. fl. argon. 6.681> Imminet e celsis audentius improba muris 
<val. fl. argon. 6.682> Virgo nec ablatam sequitur quaeritue sororem. 
<val. fl. argon. 6.683> At quotiens uis dura ducum densique repente 
<val. fl. argon. 6.684> Aesoniden pressere uiri cumque omnis in unum 
<val. fl. argon. 6.685> Imber iit, totiens saxis pulsatur et hastis: 
<val. fl. argon. 6.686> Primaque ad infesti Lexanoris horruit arcus, 
<val. fl. argon. 6.687> Alta sed Aesonium supra caput exit harundo 
<val. fl. argon. 6.688> Teque, Caice, petit; coniunx miseranda Caico 
<val. fl. argon. 6.689> Linquitur et primo domus imperfecta cubili. 
<val. fl. argon. 6.690> Regius Eois Myraces interpres ab oris 
<val. fl. argon. 6.691> Venerat ut Colchos procul atque Aeetia Parthis 
<val. fl. argon. 6.692> Foedera donato non irrita iungeret auro. 
<val. fl. argon. 6.693> Tum iuuenem terris Parcae tenuere Cytaeis 
<val. fl. argon. 6.694> Ac subiti Mauortis amor: simul armiger ibat 
<val. fl. argon. 6.695> Semiuir impubemque gerens sterilemque iuuentam. 
<val. fl. argon. 6.696> Ipse pharetratis residens ad frena tapetis 
<val. fl. argon. 6.697> Nunc leuis infesto procurrit in agmina curru, 
<val. fl. argon. 6.698> Nunc fuga conuersas spargit mentita sagittas. 
<val. fl. argon. 6.699> At uiridem gemmis et eoae stamine siluae 
<val. fl. argon. 6.700> Subligat extrema patrium ceruice tiaram 
<val. fl. argon. 6.701> Insignis manicis, insignis acinace dextro; 
<val. fl. argon. 6.702> Improba barbaricae procurrunt tegmina plantae. 
<val. fl. argon. 6.703> Nec latuere diu saeuum spolia illa Syenen, 
<val. fl. argon. 6.704> Perque leuem et multo maculatam murice tigrin 
<val. fl. argon. 6.705> Concita cuspis abit; subitos ex ore cruores 
<val. fl. argon. 6.706> Saucia tigris agit uitamque effundit erilem; 
<val. fl. argon. 6.707> Ipse puer fracto pronum caput implicat arcu. 
<val. fl. argon. 6.708> Sanguine tunc atro chlamys ignea, sanguine uultus 
<val. fl. argon. 6.709> Et grauidae maduere comae, quas flore Sabaeo 
<val. fl. argon. 6.710> Nutrierat liquidoque parens signauerat auro. 
<val. fl. argon. 6.711> Qualem siquis aquis et fertilis ubere terrae 
<val. fl. argon. 6.712> Educat ac uentis oleam felicibus implet, 
<val. fl. argon. 6.713> Nec labor adsiduus nec spes sua fallit alentem, 
<val. fl. argon. 6.714> Iamque uidet primam tenero de uertice frondem 
<val. fl. argon. 6.715> Cum subito immissis praeceps Aquilonia nimbis 
<val. fl. argon. 6.716> Venit hiems nigraque euulsam tendit harena: 
<val. fl. argon. 6.717> Haud secus ante urbem Myraces atque ipsius ante 
<val. fl. argon. 6.718> Virginis ora cadit; sed non magis illa mouetur, 
<val. fl. argon. 6.719> Vnius aegra metu, quam te, Meleagre, furentem, 
<val. fl. argon. 6.720> Quam Talaum uidet aut pugnas miratur Acasti. 
<val. fl. argon. 6.721> At satis hos ipsae gentes campique uidebant 
<val. fl. argon. 6.722> Tempestate pari uersis incumbere turmis. 
<val. fl. argon. 6.723> Ante oculos fuga foeda ducum largusque cadentum 
<val. fl. argon. 6.724> Est cruor et currus dominis ingentibus orbi. 
<val. fl. argon. 6.725> Non tulit hos Perses gemitus clademque suorum 
<val. fl. argon. 6.726> Tergaque uersa tuens his caelum questibus implet: 
<val. fl. argon. 6.727>"Quid me iam patriis eiectum sedibus istas 
<val. fl. argon. 6.728> Vt struerem pugnas Scythiamque in bella mouerem 
<val. fl. argon. 6.729> Vos, superi, uos augurio iussistis inani? 
<val. fl. argon. 6.730> Quid fratris meritas tum, Iuppiter, omnia poenas 
<val. fl. argon. 6.731> Promisere mihi? nobis Argoa parabas 
<val. fl. argon. 6.732> Scilicet auxilia et tantas coniungere uires. 
<val. fl. argon. 6.733> Saeua quidem lucis miseris mora; dent tamen oro 
<val. fl. argon. 6.734> Vnum illum mihi fata diem qui fallat Achiuos 
<val. fl. argon. 6.735> Sic meritos quoque(==QVO+QVE) hunc uideam uirtute superbum 
<val. fl. argon. 6.736> Aesoniden tantos flentem sine honore labores." 
<val. fl. argon. 6.737> Dixerat haec pectusque suis euerberat armis 
<val. fl. argon. 6.738> Et galeam fletu, galeam singultibus implet; 
<val. fl. argon. 6.739> Ibat et in medii praeceps incendia belli 
<val. fl. argon. 6.740> Ni prior aduersis Pallas uidisset ab armis 
<val. fl. argon. 6.741> Et secum "ruit ecce ferox in funera Perses 
<val. fl. argon. 6.742> Quem genitor Colchis solioque imponere fratris 
<val. fl. argon. 6.743> Iam statuit. nostra uereor ne fraude peremptum 
<val. fl. argon. 6.744> Increpet et culpam hanc magno terrore rependat." 
<val. fl. argon. 6.745> Haec dicens atro nebulam diffundit amictu 
<val. fl. argon. 6.746> Stridentesque uiri circum caput amouet hastas. 
<val. fl. argon. 6.747> Ille super socias clementi turbine gentes 
<val. fl. argon. 6.748> Erigitur paulumque leui raptatus in aethra 
<val. fl. argon. 6.749> Iam tandem extremas pugnae defertur in oras 
<val. fl. argon. 6.750> Forte ubi serus Hiber Issedoniaeque phalanges 
<val. fl. argon. 6.751> Marte carent solisque iuuant clamoribus agmen. 
<val. fl. argon. 6.752> Nox simul astriferas profert optabilis umbras 
<val. fl. argon. 6.753> Et cadit extemplo belli fragor aegraque muris 
<val. fl. argon. 6.754> Digreditur longum uirgo perpessa timorem. 
<val. fl. argon. 6.755> Vt fera Nyctelii paulum per sacra resistunt, 
<val. fl. argon. 6.756> Mox rapuere deum iamiam <in> quodcumque paratae 
<val. fl. argon. 6.757> Thyiades, haud alio remeat Medea tumultu 
<val. fl. argon. 6.758> Atque inter Graiumque acies patriasque phalangas 
<val. fl. argon. 6.759> Semper inexpletis agnoscit Iasona curis 
<val. fl. argon. 6.760> Armaque quique caua superest de casside uultus. 
<val. fl. argon. 7.1> Te quoque Thessalico iam serus ab hospite uesper 
<val. fl. argon. 7.2> Diuidit et iam te tua gaudia, uirgo, relinquunt 
<val. fl. argon. 7.3> Noxque ruit soli ueniens non mitis amanti. 
<val. fl. argon. 7.4> Ergo ubi cunctatis extremo in limine plantis 
<val. fl. argon. 7.5> Contigit aegra toros et mens incensa tenebris 
<val. fl. argon. 7.6> Vertere tunc uarios per longa insomnia questus 
<val. fl. argon. 7.7> Nec pereat quo scire malo, tandemque fateri 
<val. fl. argon. 7.8> Ausa sibi paulum medio sic fata dolore est. 
<val. fl. argon. 7.9>"Nunc ego quo casu uel quo sic peruigil usque 
<val. fl. argon. 7.10> Ipsa uolens errore trahor? non haec mihi certe 
<val. fl. argon. 7.11> Nox erat ante tuos, iuuenis fortissime, uultus, 
<val. fl. argon. 7.12> Quos ego cur iterum demens iterumque recordor 
<val. fl. argon. 7.13> Tam magno discreta mari? quid in hospite solo 
<val. fl. argon. 7.14> Mens mihi? cognati potius iam uellera Phrixi 
<val. fl. argon. 7.15> Accipiat, quae sola petit quaeque una laborum 
<val. fl. argon. 7.16> Causa uiro. nam quando domos has ille reuiset 
<val. fl. argon. 7.17> Aut meus Aesonias quando pater ibit ad urbes? 
<val. fl. argon. 7.18> Felices mediis qui se dare fluctibus ausi 
<val. fl. argon. 7.19> Nec tantas timuere uias talemque secuti 
<val. fl. argon. 7.20> Huc qui deinde uirum; sed, sit quoque talis, abito." 
<val. fl. argon. 7.21> Tum iactata toro totumque experta cubile 
<val. fl. argon. 7.22> Ecce uidet tenui candescere limen Eoo; 
<val. fl. argon. 7.23> Nec minus insomnem lux orta refecit amantem 
<val. fl. argon. 7.24> Quam cum languentes <leuis> erigit imber aristas 
<val. fl. argon. 7.25> Grataque iam fessis descendunt flamina remis. 
<val. fl. argon. 7.26> At sua longarum Minyas iam cura uiarum 
<val. fl. argon. 7.27> Admonet inque ipso nequiquam tempore regem 
<val. fl. argon. 7.28> Laetitiae meritique petunt. quem passus Iason 
<val. fl. argon. 7.29> Vota prius captasque deis accendere praedas 
<val. fl. argon. 7.30> Prominet atque oculos longe tenet, aurea si iam 
<val. fl. argon. 7.31> Pellis et oblatis clarescant atria uillis. 
<val. fl. argon. 7.32> Ille autem iamiam uultus uocesque parantem 
<val. fl. argon. 7.33> Ante capit rumpitque moras inque ipsa *morantis* 
<val. fl. argon. 7.34> Prosilit ora uiri talique effunditur ira: 
<val. fl. argon. 7.35>"Orbe satos alio, sua litora regnaque habentes, 
<val. fl. argon. 7.36> Quis furor has mediis tot fluctibus egit in oras 
<val. fl. argon. 7.37> Quisue mei uos tantus amor? tu prima malorum 
<val. fl. argon. 7.38> Causa mihi, tu, Phrixe gener. non te aequore mersum 
<val. fl. argon. 7.39> Quo soror, ut felix nullos nunc nomine Graios 
<val. fl. argon. 7.40> Nossem ego! quis regum Pelias, quis Thessalus aut quae 
<val. fl. argon. 7.41> Graecia? quodnam hominum cerno genus, aut ubi cautes 
<val. fl. argon. 7.42> Cyaneae? uenit Scythicas en hospes in oras. 
<val. fl. argon. 7.43> Quinquaginta Asiam (pudet heu) penetrarit Iason 
<val. fl. argon. 7.44> Exulibus, meque ante alios sic spreuerit una, 
<val. fl. argon. 7.45> Vna ratis spolium ut uiuo de rege reportet? 
<val. fl. argon. 7.46> Ipsum offerre meos, ipsum ** (==CA+) pandere lucos 
<val. fl. argon. 7.47> Imperet et nullo dignetur uincere bello? 
<val. fl. argon. 7.48> Cur age non templis sacrata auellere dona 
<val. fl. argon. 7.49> Omnibus atque ipsas gremiis abducere natas, 
<val. fl. argon. 7.50> Praedo, libet? uobisne domos, uobisne penates 
<val. fl. argon. 7.51> Esse putem, ratis infandis quos sola rapinis 
<val. fl. argon. 7.52> Saeuaque pascit hiems et quos, credamus ut ipsis, 
<val. fl. argon. 7.53> Rex suus illisit pelago uetuitque reuerti? 
<val. fl. argon. 7.54> Scilicet Aeoliae pecudis poteretur ut auro? 
<val. fl. argon. 7.55> Ante meus caesa descendet Caucasus umbra 
<val. fl. argon. 7.56> Ac prior Haemonias repetet super aequora praedas. 
<val. fl. argon. 7.57> Haud ego cum uittis statui feralibus Hellen. 
<val. fl. argon. 7.58> Si tamen his aliter perstas non cedere terris 
<val. fl. argon. 7.59> Teque pudor cassi reditus mouet ac latet una 
<val. fl. argon. 7.60> Nescioquid plus puppe uiris, haud ipse morabor 
<val. fl. argon. 7.61> Quae petitis; modo nostra prior tu perfice iussa. 
<val. fl. argon. 7.62> Martius ante urbem longis iacet horridus annis 
<val. fl. argon. 7.63> Campus et ardentes ac me quoque uomere presso, 
<val. fl. argon. 7.64> Me quoque cunctantes interdum agnoscere tauri. 
<val. fl. argon. 7.65> His magis atque magis rabiem nunc nostra senectus 
<val. fl. argon. 7.66> Luxuriemque dedit, solitoque superbior ignis 
<val. fl. argon. 7.67> Ore fremit. succede meae, fortissime, laudi 
<val. fl. argon. 7.68> Et nostros recole, hospes, agros. nec semina derunt 
<val. fl. argon. 7.69> Quae prius ipse dabam, et messes quas solus obibam. 
<val. fl. argon. 7.70> Consiliis nox una satis, tecumque retracta 
<val. fl. argon. 7.71> Cumque tuis haec iussa deis, ac siquid in isto est 
<val. fl. argon. 7.72> Robore praedicti uenies in iura laboris. 
<val. fl. argon. 7.73> Ipse incertus adhuc tenebris te protinus illis 
<val. fl. argon. 7.74> Inuolui flammisque uelim, durare parumper 
<val. fl. argon. 7.75> An magis euerso iacias dum semina campo 
<val. fl. argon. 7.76> Ac tibi Cadmei dum dentibus exeat hydri 
<val. fl. argon. 7.77> Miles et armata florescant pube nouales." 
<val. fl. argon. 7.78> Filia prima trucis uocem mirata tyranni 
<val. fl. argon. 7.79> Haesit et ad iuuenem pallentia rettulit ora 
<val. fl. argon. 7.80> Contremuitque metu <ne> nescius audeat hospes 
<val. fl. argon. 7.81> Seque miser ne posse putet. perstrinxerat horror 
<val. fl. argon. 7.82> Ipsum etiam et maesta stabat defixus in ira. 
<val. fl. argon. 7.83> Non ita Tyrrhenus stupet Ioniusque magister 
<val. fl. argon. 7.84> Qui iam te, Tiberine, tuens clarumque serena 
<val. fl. argon. 7.85> Arce pharon praeceps subito nusquam ostia, nusquam 
<val. fl. argon. 7.86> Ausoniam uidet et saeuas accedere Syrtes. 
<val. fl. argon. 7.87> Tum tamen infando quae det responsa tyranno 
<val. fl. argon. 7.88> Colligit et tandem obtutu consurgit ab alto. 
<val. fl. argon. 7.89>"Non" ait "hos reditus, non hanc, Aeeta, dedisti 
<val. fl. argon. 7.90> Spem Minyis cum prima tuis pro moenibus arma 
<val. fl. argon. 7.91> Induimus. quo uersa fides? quos uestra uolutant 
<val. fl. argon. 7.92> Iussa dolos? alium hic Pelian, alia aequora cerno. 
<val. fl. argon. 7.93> Quin agite hoc omnes odiisque urgete tyranni 
<val. fl. argon. 7.94> Imperiisque caput: numquam mihi dextera nec spes 
<val. fl. argon. 7.95> Defuerit; mos iussa pati nec cedere duris. 
<val. fl. argon. 7.96> Vnum oro, seu me illa suis seges obruet hastis 
<val. fl. argon. 7.97> Hauriet aduerso seu crastinus ignis hiatu, 
<val. fl. argon. 7.98> Nuntius hinc saeuas Peliae mittatur ad aures 
<val. fl. argon. 7.99> Hic periisse uiros et me, si uestra fuisset 
<val. fl. argon. 7.100> Vlla fides, reducem patriae potuisse referri." 
<val. fl. argon. 7.101> Talibus attonitos dictis natamque patremque 
<val. fl. argon. 7.102> Linquit et infida praeceps prorumpit ab aula. 
<val. fl. argon. 7.103> At trepida et medios inter deserta parentes 
<val. fl. argon. 7.104> Virgo silet nec fixa solo seruare parumper 
<val. fl. argon. 7.105> Lumina nec potuit maestos non flectere uultus 
<val. fl. argon. 7.106> Respexitque fores et adhuc inuenit euntem: 
<val. fl. argon. 7.107> Visus et heu miserae tunc pulchrior hospes amanti 
<val. fl. argon. 7.108> Discedens; tales umeros, ea terga relinquit. 
<val. fl. argon. 7.109> Illa domum atque ipsos paulum procedere postes 
<val. fl. argon. 7.110> Optat, at ardentes tenet intra limina gressus. 
<val. fl. argon. 7.111> Qualis ubi extremas Io uaga sentit harenas 
<val. fl. argon. 7.112> Fertque refertque pedem, tumido quam cogit Erinys 
<val. fl. argon. 7.113> Ire mari Phariaeque uocant trans aequora matres, 
<val. fl. argon. 7.114> Circuit haud aliter foribusque impendet apertis 
<val. fl. argon. 7.115> An melior Minyas reuocet pater, oraque quaerens 
<val. fl. argon. 7.116> Hospitis aut solo maeret defecta cubili 
<val. fl. argon. 7.117> Aut uenit in carae gremium refugitque sororis 
<val. fl. argon. 7.118> Atque loqui conata silet, rursusque recedens 
<val. fl. argon. 7.119> Quaerit ut Aeaeis hospes consederit oris 
<val. fl. argon. 7.120> Phrixus, ut aligeri Circen rapuere dracones. 
<val. fl. argon. 7.121> Tum comitum uisu fruitur miseranda suarum 
<val. fl. argon. 7.122> Implerique nequit subitoque parentibus haeret 
<val. fl. argon. 7.123> Blandior et patriae circumfert oscula dextrae. 
<val. fl. argon. 7.124> Sic adsueta toris et mensae dulcis erili 
<val. fl. argon. 7.125> Aegra noua iam peste canis rabieque futura 
<val. fl. argon. 7.126> Ante fugam totos lustrat queribunda penates. 
<val. fl. argon. 7.127> Tandem etiam molli semet sic increpat ira: 
<val. fl. argon. 7.128>"Pergis" ait, "demens, teque illius angit imago 
<val. fl. argon. 7.129> Curaque qui profuga forsan tenet alta carina 
<val. fl. argon. 7.130> Quique meum patrias referet nec nomen ad urbes? 
<val. fl. argon. 7.131> Quid me autem sic ille mouet, superetne labores 
<val. fl. argon. 7.132> An cadat et tanto turbetur Graecia luctu? 
<val. fl. argon. 7.133> Saltem, fata uirum si iam suprema ferebant, 
<val. fl. argon. 7.134> Iussus ad ignotos potius foret ire tyrannos 
<val. fl. argon. 7.135> O utinam, ut tandem non hac moreretur in urbe! 
<val. fl. argon. 7.136> Namque et sidereo nostri de sanguine Phrixi 
<val. fl. argon. 7.137> Dicitur, et caram uidi indoluisse sororem, 
<val. fl. argon. 7.138> Seque ait has iussis actum miser ire per undas. 
<val. fl. argon. 7.139> At redeat quocumque modo meque ista precari 
<val. fl. argon. 7.140> Nesciat atque meum non oderit ille parentem." 
<val. fl. argon. 7.141> Dixerat haec stratoque graues proiecerat artus 
<val. fl. argon. 7.142> Si ueniat miserata quies, cum saeuior ipse 
<val. fl. argon. 7.143> Turbat agitque sopor; supplex hinc sternitur hospes, 
<val. fl. argon. 7.144> Hinc pater. illa noua rumpit formidine somnos 
<val. fl. argon. 7.145> Erigiturque toro; famulas carosque penates 
<val. fl. argon. 7.146> Agnoscit, modo Thessalicas raptata per urbes: 
<val. fl. argon. 7.147> Turbidus ut Poenis caecisque pauoribus ensem 
<val. fl. argon. 7.148> Corripit et saeuae ferit agmina matris Orestes; 
<val. fl. argon. 7.149> Ipsum angues, ipsum horrisoni quatit ira flagelli 
<val. fl. argon. 7.150> Atque iterum infestae se feruere caede Lacaenae 
<val. fl. argon. 7.151> Credit auens falsaque redit de strage dearum 
<val. fl. argon. 7.152> Fessus et in miserae collabitur ora sororis. 
<val. fl. argon. 7.153> His ubi nequiquam nutantem Colchida curis 
<val. fl. argon. 7.154> Iuno uidet necdum extremo parere furori 
<val. fl. argon. 7.155> Non iam mentitae uultum uocemque resumit 
<val. fl. argon. 7.156> Chalciopes. quando ardor hebet leuiorque pudori 
<val. fl. argon. 7.157> Mensque obnixa malo, tenues sublimis in auras 
<val. fl. argon. 7.158> Tollitur et fuluo Venerem uestigat Olympo. 
<val. fl. argon. 7.159>"Sum memor ut *tecum* mecum partita laborem; 
<val. fl. argon. 7.160> Illa nimis sed dura manet conuersaque in iram 
<val. fl. argon. 7.161> Et furias dolet ac me nunc decepta reliquit. 
<val. fl. argon. 7.162> I precor atque istum quo me frustratur amorem 
<val. fl. argon. 7.163> Vince *precor* patriis ut tandem euadere tectis 
<val. fl. argon. 7.164> Audeat atque meum casu defendere ab omni 
<val. fl. argon. 7.165> Aesoniden. quin illa sacro, quo freta, ueneno 
<val. fl. argon. 7.166> Illum etiam totis astantem noctibus anguem, 
<val. fl. argon. 7.167> Qui nemus omne suum quique aurea (respice porro) 
<val. fl. argon. 7.168> Vellera tot spiris circum, tot ductibus implet, 
<val. fl. argon. 7.169>*soluat* et in somnos ingenti soluat ab orno. 
<val. fl. argon. 7.170> Haec tibi nunc, Furiis atque ipsi cetera mando." 
<val. fl. argon. 7.171> Tum Venus aligerum mater sic fatur Amorum: 
<val. fl. argon. 7.172>"Nec tibi cum primos aggressa es flectere sensus 
<val. fl. argon. 7.173> Virginis ignotaque animum contingere cura 
<val. fl. argon. 7.174> Defuimus, data continuo <quin> cingula soli 
<val. fl. argon. 7.175> Nostra tibi, quis mota loco labefactaque cessit. 
<val. fl. argon. 7.176> Haud satis est, sed me ipsa opus et cunctantia poscunt 
<val. fl. argon. 7.177> Pectora me dubiusque pudor. iam foedera faxo 
<val. fl. argon. 7.178> Aesonii petat ipsa uiri metuatque morari. 
<val. fl. argon. 7.179> Tu fac luciferae citus ad delubra Dianae 
<val. fl. argon. 7.180> Deueniat, sacras solita est ubi fundere taedas 
<val. fl. argon. 7.181> Colchis et aequali dominam lustrare caterua. 
<val. fl. argon. 7.182> Nec te nunc Hecates subeat metus, aut mea forte 
<val. fl. argon. 7.183> Impediat ne coepta time. quin audeat opto; 
<val. fl. argon. 7.184> Continuo transibit amor cantuque trilingui 
<val. fl. argon. 7.185> Ipsam flammiferos cogam compescere tauros." 
<val. fl. argon. 7.186> Amplexuque petit; uolucrem tunc aspicit Irin 
<val. fl. argon. 7.187> Festinamque iubet monitis parere Diones 
<val. fl. argon. 7.188> Et iuuenem Aesonium praedicto sistere luco. 
<val. fl. argon. 7.189> Protinus hinc Iris Minyas, Cytherea petiuit 
<val. fl. argon. 7.190> Colchida, Caucaseis speculatrix Iuno resedit 
<val. fl. argon. 7.191> Rupibus attonitos Aeaea in moenia uultus 
<val. fl. argon. 7.192> Speque metuque tenens et adhuc ignara futuri. 
<val. fl. argon. 7.193> Vix primas occulta Venus prospexerat arces: 
<val. fl. argon. 7.194> Virginis ecce nouus mentem perstringere languor 
<val. fl. argon. 7.195> Incipit; ingeminant commotis questibus aestus. 
<val. fl. argon. 7.196> Ergo iterum sensus uarios super hospite uoluens 
<val. fl. argon. 7.197> Maeret et absenti nequiquam talia fatur: 
<val. fl. argon. 7.198>"Si tibi Thessalicis, nunc si tua forte uenenis 
<val. fl. argon. 7.199> Mater et heu siqua est posset succurrere coniunx! 
<val. fl. argon. 7.200> Quidne tuos uirgo possim nisi flere labores? 
<val. fl. argon. 7.201> Hoc satis ipse *etiam spectare supremos
<val. fl. argon. 7.202> Atque iterum durae cogar comes ire sorori! 
<val. fl. argon. 7.203> Et nunc ille sua non quemquam sorte moueri, 
<val. fl. argon. 7.204> Non ullum meminisse putat, cumque omnibus odit 
<val. fl. argon. 7.205> Me quoque. siquando fuerit tamen ulla potestas 
<val. fl. argon. 7.206> Illum ego qui diris cinis ultimus haeserit aruis 
<val. fl. argon. 7.207> Ossaque quis tauri saeuusque pepercerit ignis 
<val. fl. argon. 7.208> Componam sedemque dabo. fas tunc mihi manes 
<val. fl. argon. 7.209> Dilexisse uiri tumuloque has reddere curas." 
<val. fl. argon. 7.210> Dixerat. ecce toro Venus improuisa resedit, 
<val. fl. argon. 7.211> Sicut erat mutata deam mentitaque pictis 
<val. fl. argon. 7.212> Vestibus et magica Circen Titanida uirga. 
<val. fl. argon. 7.213> Illa, uelut lenti fallatur imagine somni, 
<val. fl. argon. 7.214> Sic oculos incerta tenet magnique sororem 
<val. fl. argon. 7.215> Paulatim putat esse patris. tum flebile gaudens 
<val. fl. argon. 7.216> Prosiluit saeuaeque ultro tulit oscula diuae 
<val. fl. argon. 7.217> Ac prior "o tandem, uix tandem reddita Circe, 
<val. fl. argon. 7.218> Dura, tuis, quae te biiugis serpentibus egit 
<val. fl. argon. 7.219> Hinc fuga quaeue fuit patriis mora gratior oris? 
<val. fl. argon. 7.220> Ante et Thessalicae Phasin petiere carinae 
<val. fl. argon. 7.221> Perque tot infelix frustra uada uenit Iason 
<val. fl. argon. 7.222> Quam patriae te mouit amor." tum cetera rumpit 
<val. fl. argon. 7.223> Occurritque Venus: "tu nunc mihi causa uiarum 
<val. fl. argon. 7.224> Sola, tuae uenio, iam pridem ignaua, iuuentae. 
<val. fl. argon. 7.225> Cetera parce queri neu me, meliora secutam, 
<val. fl. argon. 7.226> Argue; quippe etiam reputentur munera diuum. 
<val. fl. argon. 7.227> Omnibus hunc potius communem animantibus orbem 
<val. fl. argon. 7.228> Communes et crede deos. patriam inde uocato 
<val. fl. argon. 7.229> Qua redit itque dies, nec nos, o nata, malignus 
<val. fl. argon. 7.230> Clauserit hoc uno semper sub frigore mensis. 
<val. fl. argon. 7.231> Fas mihi non habiles, fas et tibi linquere Colchos. 
<val. fl. argon. 7.232> Et nunc Ausonii coniunx ego regia Pici 
<val. fl. argon. 7.233> Nec mihi flammiferis horrent ibi pascua tauris 
<val. fl. argon. 7.234> Meque uides Tusci dominam maris: at tibi quinam 
<val. fl. argon. 7.235> Sauromatae, miseranda, proci? cui uadis Hibero, 
<val. fl. argon. 7.236> Ei mihi, uel saeuo coniunx non una Gelono?" 
<val. fl. argon. 7.237> Illa deae contra iamdudum spernere uoces. 
<val. fl. argon. 7.238>"Non ita me immemorem magnae Perseidos" inquit 
<val. fl. argon. 7.239>"Cernis ut infelix thalamos ego cogar in illos. 
<val. fl. argon. 7.240> I precor atque illum pro me dimitte timorem. 
<val. fl. argon. 7.241> Sed magis his miseram, quando potes, eripe curis 
<val. fl. argon. 7.242> Vnde metus aestusque mihi quaeque aspera, mater, 
<val. fl. argon. 7.243> Perpetior dubiae iamdudum incendia mentis. 
<val. fl. argon. 7.244> Nulla quies animo, nullus sopor, arida ** (==CA+A*). 
<val. fl. argon. 7.245> Quaere malis nostris requiem mentemque repone, 
<val. fl. argon. 7.246> Redde diem noctemque mihi, da prendere uestes 
<val. fl. argon. 7.247> Somniferas ipsaque oculos componere uirga. 
<val. fl. argon. 7.248> Tu quoque nil, mater, prodes mihi; fortior ante 
<val. fl. argon. 7.249> Sola fui. tristes thalamos infestaque cerno 
<val. fl. argon. 7.250> Omnia, uipereos ipsi tibi surgere crines." 
<val. fl. argon. 7.251> Talia uerba dabat collapsaque flebat iniquae 
<val. fl. argon. 7.252> In Veneris Medea sinus pestemque latentem 
<val. fl. argon. 7.253> Ossibus atque imi monstrabat pectoris ignem. 
<val. fl. argon. 7.254> Occupat amplexu Venus et furialia figit 
<val. fl. argon. 7.255> Oscula permixtumque odiis inspirat amorem, 
<val. fl. argon. 7.256> Dumque illam uariis maerentem uocibus ambit 
<val. fl. argon. 7.257> Inque alio sermone tenet "quin hoc" ait "audi 
<val. fl. argon. 7.258> Atque attolle genas" lacrimisque haec infit obortis: 
<val. fl. argon. 7.259>"Cum leuis a superis ad te modo laberer auris 
<val. fl. argon. 7.260> Forte ratem primo fulgentem litore cerno 
<val. fl. argon. 7.261> Qualem nostra suo numquam dimittere portu 
<val. fl. argon. 7.262> Vellet adhuc omnes quae detinet insula nautas. 
<val. fl. argon. 7.263> Vnus ibi ante alios qui tum mihi pulchrior omnes 
<val. fl. argon. 7.264> Visus erat, longeque ducem mirabar et ipsa, 
<val. fl. argon. 7.265> Aduolat atque unam comitum ratus esse tuarum 
<val. fl. argon. 7.266>"Per tibi siquis" ait "morituri protinus horror 
<val. fl. argon. 7.267> Et quem non meritis uideas occurrere monstris 
<val. fl. argon. 7.268> Haec precor, haec dominae referas ad uirginis aurem. 
<val. fl. argon. 7.269> Tu fletus ostende meos; illi has ego uoces, 
<val. fl. argon. 7.270> Qua datur, hasque manus, ut possum, a litore tendo. 
<val. fl. argon. 7.271> Ipsae quas mecum per mille pericula traxi 
<val. fl. argon. 7.272> Defecere deae; spes et uia sola salutis 
<val. fl. argon. 7.273> Quam dederit, si forte dabit. ne uota repellat, 
<val. fl. argon. 7.274> Ne, mea, totque animas, quales nec uiderit ultra, 
<val. fl. argon. 7.275> Dic, precor, auxilio iuuet atque haec nomina seruet. 
<val. fl. argon. 7.276> Si Pelopis duros prior Hippodamia labores 
<val. fl. argon. 7.277> Expediit totque ora simul uulgata procorum 
<val. fl. argon. 7.278> Respiciens tandem patrios exhorruit axes, 
<val. fl. argon. 7.279> Si dedit ipsa neci fratrem Minoia uirgo, 
<val. fl. argon. 7.280> Cur non hospitibus fas sit succurrere dignis 
<val. fl. argon. 7.281> Te quoque et Aeaeos iubeas mitescere campos? 
<val. fl. argon. 7.282> Occidat aeterna tandem Cadmeia morte 
<val. fl. argon. 7.283> Iam seges et uiso fumantes hospite tauri. 
<val. fl. argon. 7.284> Ei mihi quod nullas hic possum exsoluere grates! 
<val. fl. argon. 7.285> At tamen hoc saeua corpus de morte receptum, 
<val. fl. argon. 7.286> Hanc animam sciat esse suam. miserebitur ergo? 
<val. fl. argon. 7.287> Dic" ait "an potius -?", strictumque ruebat in ensem. 
<val. fl. argon. 7.288> Promisi (ne falle, precor) cumque ipsa mouerer 
<val. fl. argon. 7.289> Alloquio casuque uiri te passa rogari 
<val. fl. argon. 7.290> Sum potius: tu laude noua, tu supplice digno 
<val. fl. argon. 7.291> Dignior es(==E+S), et fama meis iam parta uenenis." 
<val. fl. argon. 7.292> Torserat illa graui iamdudum lumina uultu 
<val. fl. argon. 7.293> Vix animos dextramque tenens quin ipsa loquentis 
<val. fl. argon. 7.294> Iret in ora deae; tanta pudor aestuat ira. 
<val. fl. argon. 7.295> Verba cauens; horror molles inuaserat annos. 
<val. fl. argon. 7.296> Iamque toro trepidas infelix obruit aures 
<val. fl. argon. 7.297> Nec quo ferre fugam nec quo se uertere posset 
<val. fl. argon. 7.298> Prensa uidet; rupta condi tellure premique 
<val. fl. argon. 7.299> Iamdudum cupit ac diras euadere uoces. 
<val. fl. argon. 7.300> Illa sequi iubet et portis exspectat in ipsis 
<val. fl. argon. 7.301> Saeuus Echionia ceu Penthea Bacchus in aula 
<val. fl. argon. 7.302> Deserit infectis per roscida cornua uittis, 
<val. fl. argon. 7.303> Cum tenet ille deum pudibundaque tegmina matris 
<val. fl. argon. 7.304> Tympanaque et mollem subito miser accipit hastam; 
<val. fl. argon. 7.305> Haud aliter deserta pauet perque omnia circum 
<val. fl. argon. 7.306> Fert oculos tectisque negat procedere uirgo. 
<val. fl. argon. 7.307> Contra saeuus amor, contra periturus Iason 
<val. fl. argon. 7.308> Vrget et auditae crescunt in pectore uoces. 
<val. fl. argon. 7.309> Heu quid agat? uidet externo se prodere patrem 
<val. fl. argon. 7.310> Dura uiro, famam scelerum iamque ipsa suorum 
<val. fl. argon. 7.311> Prospicit et questu superos questuque fatigat 
<val. fl. argon. 7.312> Tartara; pulsat humum manibusque immurmurat uncis 
<val. fl. argon. 7.313> Noctis eram Ditemque ciens, succurrere tandem 
<val. fl. argon. 7.314> Morte uelint ipsumque simul demittere leto 
<val. fl. argon. 7.315> Quem propter furit; absentem saeuissima poscit 
<val. fl. argon. 7.316> Nunc Pelian, tanta iuuenem qui perderet ira: 
<val. fl. argon. 7.317> Saepe suas misero promittere destinat artes; 
<val. fl. argon. 7.318> Dein negat atque una potius decernit *in ira,* 
<val. fl. argon. 7.319> Ac neque tam turpi cessuram semper amori 
<val. fl. argon. 7.320> Proclamat neque opem ignoto uiresque daturam 
<val. fl. argon. 7.321> Atque toro proiecta manet, cum uisa uocari 
<val. fl. argon. 7.322> Rursus et impulso sonuerunt cardine postes. 
<val. fl. argon. 7.323> Ergo ubi nescioquo penitus se numine uinci 
<val. fl. argon. 7.324> Sentit et abscisum quicquid pudor ante monebat 
<val. fl. argon. 7.325> Tum thalami penetrale petit quae maxima norat 
<val. fl. argon. 7.326> Auxilia Haemoniae quaerens pro rege carinae. 
<val. fl. argon. 7.327> Vtque procul magicis spirantia tecta uenenis 
<val. fl. argon. 7.328> Et saeuae patuere fores oblataque contra 
<val. fl. argon. 7.329> Omnia quae ponto, quae manibus eruit imis 
<val. fl. argon. 7.330> Et quae sanguineo lunae destrinxit ab ore 
<val. fl. argon. 7.331>"Tune sequeris" ait "quidquam aut patiere pudendum 
<val. fl. argon. 7.332> Cum tibi tot mortes scelerisque breuissima tanti 
<val. fl. argon. 7.333> Effugia?" haec dicens qua non uelocior ulla 
<val. fl. argon. 7.334> Pestis erat toto nequiquam lumine lustrat 
<val. fl. argon. 7.335> Cunctaturque super morituraque colligit iras. 
<val. fl. argon. 7.336> O nimium iucunda dies, quam cara sub ipsa 
<val. fl. argon. 7.337> Morte magis! stetit <et> sese mirata furentem est. 
<val. fl. argon. 7.338>"Occidis heu; primo potes hoc durare sub aeuo? 
<val. fl. argon. 7.339> Nec tu lucis" ait "nec uideris ulla iuuentae 
<val. fl. argon. 7.340> Gaudia, non dulces fratris pubescere malas? 
<val. fl. argon. 7.341> Hunc quoque, quicumque est, crudelis, Iasona nescis 
<val. fl. argon. 7.342> Morte perire tua, qui te nunc inuocat unam, 
<val. fl. argon. 7.343> Qui rogat, heu nostro quam primam in litore uidit? 
<val. fl. argon. 7.344> Cur tibi fallaces placuit coniungere dextras 
<val. fl. argon. 7.345> Tunc, pater, atque istis iuuenem non perdere monstris 
<val. fl. argon. 7.346> Protinus? ipsa etiam, fateor, tunc ipsa uolebam. 
<val. fl. argon. 7.347> Testor, cara, tuas, Circe Titania, uoces, 
<val. fl. argon. 7.348> Te ducente sequor, tua me, grandaeua, fatigant 
<val. fl. argon. 7.349> Consilia et monitis cedo minor." haec ubi fata 
<val. fl. argon. 7.350> Rursus ad Haemonii iuuenis curamque metumque 
<val. fl. argon. 7.351> Vertitur, hunc solum propter seu uiuere gaudens 
<val. fl. argon. 7.352> Siue mori, quodcumque uelit. maiora precatur 
<val. fl. argon. 7.353> Carmina, maiores: Hecaten immittere uires 
<val. fl. argon. 7.354> Nunc sibi, nec notis stabat contenta uenenis. 
<val. fl. argon. 7.355> Cingitur inde sinus et, qua sibi fida magis uis 
<val. fl. argon. 7.356> Nulla, Prometheae florem de sanguine fibrae 
<val. fl. argon. 7.357> Caucaseum promit nutritaque gramina *ponti* 
<val. fl. argon. 7.358> Quae sacer ille niues inter tristesque pruinas 
<val. fl. argon. 7.359> Durat alitque cruor cum uiscere uultur adeso 
<val. fl. argon. 7.360> Tollitur e scopulis et rostro irrorat aperto. 
<val. fl. argon. 7.361> Idem nec longi languescit finibus aeui 
<val. fl. argon. 7.362> Immortale uirens, idem stat fulmina contra 
<val. fl. argon. 7.363> Saluus et in mediis florescunt ignibus herbae. 
<val. fl. argon. 7.364> Prima Hecate Stygiis duratam fontibus harpen 
<val. fl. argon. 7.365> Intulit et ualidas scopulis effodit aristas; 
<val. fl. argon. 7.366> Mox famulae monstrata seges, quae lampade Phoebes 
<val. fl. argon. 7.367> Sub decima iuga feta metit saeuitque per omnes 
<val. fl. argon. 7.368> Reliquias saniemque dei; gemit irritus ille 
<val. fl. argon. 7.369> Colchidos ora tuens; totos tunc contrahit artus 
<val. fl. argon. 7.370> Sponte dolor cunctaeque tremunt sub falce catenae. 
<val. fl. argon. 7.371> Talibus infelix contra sua regna uenenis 
<val. fl. argon. 7.372> Instruitur noctique tremens infertur opacae. 
<val. fl. argon. 7.373> Dat dextram blandisque fauens *Venus os quoque soluit 
<val. fl. argon. 7.374> Alloquiis iunctoque trahit per moenia passu. 
<val. fl. argon. 7.375> Qualis adhuc teneros ubi primum callida fetus 
<val. fl. argon. 7.376> Mater ab excelso produxit in aera nido 
<val. fl. argon. 7.377> Hortaturque sequi breuibusque insurgere pinnis; 
<val. fl. argon. 7.378> Illos caerulei primum ferit horror Olympi 
<val. fl. argon. 7.379> Iamque redire rogant adsuetaque quaeritur arbor: 
<val. fl. argon. 7.380> Haud aliter caecae per moenia deficit urbis 
<val. fl. argon. 7.381> Incedens horretque domos Medea silentes. 
<val. fl. argon. 7.382> Hic iterum extremae nequiquam in limine portae 
<val. fl. argon. 7.383> Substitit atque iterum fletus animique soluti 
<val. fl. argon. 7.384> Respexitque deam paulumque his uocibus haesit: 
<val. fl. argon. 7.385>"Ipse rogat certe meque ipse implorat Iason? 
<val. fl. argon. 7.386> Nullane culpa subest, labes non ulla pudoris, 
<val. fl. argon. 7.387> Nullus amor? nec turpe uiro seruire precanti?" 
<val. fl. argon. 7.388> Illa nihil contra uocesque abrumpit inanes. 
<val. fl. argon. 7.389> Et iamiam magico per opaca silentia Colchis 
<val. fl. argon. 7.390> Coeperat ire sono, montanaque condere uultus 
<val. fl. argon. 7.391> Numina cumque suis auerti *collibus* amnes. 
<val. fl. argon. 7.392> Iam stabulis gregibusque pauor strepitusque sepulchris 
<val. fl. argon. 7.393> Inciderat; stupet ipsa graui nox tardior umbra. 
<val. fl. argon. 7.394> Iamque tremens longe sequitur Venus; utque sub altas 
<val. fl. argon. 7.395> Peruenere trabes diuaeque triformis in umbram 
<val. fl. argon. 7.396> Hic subito ante oculos nondum speratus Iason 
<val. fl. argon. 7.397> Emicuit, uiditque prior conterrita uirgo. 
<val. fl. argon. 7.398> Atque hinc se profugam uolucri Thaumantias ala 
<val. fl. argon. 7.399> Sustulit, inde Venus dextrae dilapsa tenenti. 
<val. fl. argon. 7.400> Obuius ut sera cum se sub nocte magistris 
<val. fl. argon. 7.401> Impingit pecorique pauor, qualesue profundum 
<val. fl. argon. 7.402> Per chaos occurrunt caecae sine uocibus umbrae, 
<val. fl. argon. 7.403> Haud secus in mediis noctis nemorisque tenebris 
<val. fl. argon. 7.404> Inciderant ambo attoniti iuxtaque subibant 
<val. fl. argon. 7.405> Abietibus tacitis aut immotis cyparissis 
<val. fl. argon. 7.406> Adsimiles, rapidus nondum quas miscuit Auster. 
<val. fl. argon. 7.407> Ergo, ut erat, uultu defixus uterque silenti 
<val. fl. argon. 7.408> Noxque suum peragebat iter. iamiam ora leuare 
<val. fl. argon. 7.409> Aesoniden farique cupit Medea priorem. 
<val. fl. argon. 7.410> Quam simul effusis pauitantem fletibus heros 
<val. fl. argon. 7.411> Flagrantesque genas uidit miserumque pudorem 
<val. fl. argon. 7.412> Has tandem uoces dedit et solatus amantem est. 
<val. fl. argon. 7.413>"Fersne aliquam spem lucis?" ait. "miserata laborem 
<val. fl. argon. 7.414> Nempe uenis? an et ipsa mea laetabere morte? 
<val. fl. argon. 7.415> Ne precor infando similem te, uirgo, parenti 
<val. fl. argon. 7.416> Gesseris; haud tales decet inclementia uultus. 
<val. fl. argon. 7.417> Hascine nunc grates, haec exspectata laborum 
<val. fl. argon. 7.418> Dona dari decuit? sic te sub teste remitti 
<val. fl. argon. 7.419> Fas mihi, uirgo, *tuum*? iustas da uocibus aures. 
<val. fl. argon. 7.420> Dic, pater ille tuus tantis me opponere monstris 
<val. fl. argon. 7.421> Quid meritum aut tales uoluit(==VOLVIT) <cur> pendere poenas? 
<val. fl. argon. 7.422> An iacet externa quod nunc mihi cuspide Canthus 
<val. fl. argon. 7.423> Quodque meus uestris cecidit pro moenibus Iphis 
<val. fl. argon. 7.424> Aut Scythiae tanta inde manus? iussisset abire 
<val. fl. argon. 7.425> Perfidus atque suis extemplo cedere regnis. 
<val. fl. argon. 7.426> Spem mihi promissam per quae discrimina rursus 
<val. fl. argon. 7.427> Et reddat qua lege uides. occumbere tandem 
<val. fl. argon. 7.428> Possumus, idque sedet quam non quaecumque subire 
<val. fl. argon. 7.429> Patris iussa tui; numquam sine uellere abibo 
<val. fl. argon. 7.430> Hinc ego, degenerem nec tu me prima uidebis." 
<val. fl. argon. 7.431> Haec ait. illa tremens, ut supplicis aspicit ora 
<val. fl. argon. 7.432> Conticuisse uiri iamque et sua uerba reposci, 
<val. fl. argon. 7.433> Nec quibus incipiat demens uidet ordine nec quo 
<val. fl. argon. 7.434> Quoue tenus, prima cupiens effundere uoce 
<val. fl. argon. 7.435> Omnia, sed nec prima pudor dat uerba timenti. 
<val. fl. argon. 7.436> Haeret et attollens uix tandem lumina fatur. 
<val. fl. argon. 7.437>"Quid, precor, in nostras uenisti, Thessale, terras? 
<val. fl. argon. 7.438> Vnde mei spes ulla tibi, tantosque petisti 
<val. fl. argon. 7.439> Cur non ipse tua fretus uirtute labores? 
<val. fl. argon. 7.440> Nempe ego si patriis timuissem excedere tectis 
<val. fl. argon. 7.441> Occideras, nempe hanc animam cras saeua manebant 
<val. fl. argon. 7.442> Funera. Iuno ubi nunc, ubi nunc Tritonia uirgo, 
<val. fl. argon. 7.443> Sola tibi quoniam tantis in casibus adsum 
<val. fl. argon. 7.444> Externae regina domus? miraris et ipse, 
<val. fl. argon. 7.445> Credo, nec agnoscunt hae nunc Aeetida siluae. 
<val. fl. argon. 7.446> Sed fatis sum uicta tuis; cape munera supplex 
<val. fl. argon. 7.447> Non mea, teque iterum Pelias si perdere quaeret 
<val. fl. argon. 7.448> Inque alios casus, alias <si> mittet ad urbes, 
<val. fl. argon. 7.449> Heu formae ne crede tuae." Titania iamque 
<val. fl. argon. 7.450> Gramina Persaeasque sinu depromere uires 
<val. fl. argon. 7.451> Coeperat his<que> iterum compellat Iasona dictis: 
<val. fl. argon. 7.452>"Si tamen aut superis aliquam spem ponis <in istis>
<val. fl. argon. 7.453> Aut tua praesenti uirtus [te] educere leto 
<val. fl. argon. 7.454> Si te forte potest, etiam nunc deprecor, hospes, 
<val. fl. argon. 7.455> Me sine et insontem misero dimitte parenti." 
<val. fl. argon. 7.456> Dixerat. extemplo (neque enim immatura ruebant 
<val. fl. argon. 7.457> Sidera et extremum suspexerat axe Booten) 
<val. fl. argon. 7.458> Cum gemitu et multo iuueni medicamina fletu 
<val. fl. argon. 7.459> Non secus ac patriam pariter famamque decusque 
<val. fl. argon. 7.460> Obicit; ille manu subit et uim corripit omnem. 
<val. fl. argon. 7.461> Inde ubi facta nocens et non reuocabilis unquam 
<val. fl. argon. 7.462> Cessit ab ore pudor propiorque impleuit Erinys, 
<val. fl. argon. 7.463> Carmina nunc totos uoluit(==VOLVIT) figitque per artus 
<val. fl. argon. 7.464> Aesonidae et totum septeno murmure fertur 
<val. fl. argon. 7.465> Per clipeum atque uiro grauiorem reddidit hastam, 
<val. fl. argon. 7.466> Iamque sui tauris languent absentibus ignes. 
<val. fl. argon. 7.467>"Nunc age et has" inquit "cristas galeamque resume 
<val. fl. argon. 7.468> Quam modo funerea tenuit Discordia dextra. 
<val. fl. argon. 7.469> Hanc iace per medias, cum uerteris aequora, messes; 
<val. fl. argon. 7.470> Protinus in sese conuersa furoribus ibit 
<val. fl. argon. 7.471> Cuncta phalanx, atque ipse fremens mirabitur et me 
<val. fl. argon. 7.472> Respiciet fortasse pater." sic deinde locuta 
<val. fl. argon. 7.473> Iam magis atque magis mentem super alta ferebat 
<val. fl. argon. 7.474> Aequora, pandentes Minyas iam uela uidebat 
<val. fl. argon. 7.475> Se sine. tum uero extremo percussa dolore 
<val. fl. argon. 7.476> Arripit Aesoniden dextra ac summissa profatur. 
<val. fl. argon. 7.477>"Sis memor, oro, mei, contra memor ipsa manebo, 
<val. fl. argon. 7.478> Crede, tui. quantum hinc aberis, dic quaeso, profundi? 
<val. fl. argon. 7.479> Quod caeli spectabo latus? sed te quoque tangat 
<val. fl. argon. 7.480> Cura mei quocumque loco, quoscumque per annos, 
<val. fl. argon. 7.481> Atque hunc te meminisse uelis et nostra fateri 
<val. fl. argon. 7.482> Munera, seruatum pudeat nec uirginis arte. 
<val. fl. argon. 7.483> Ei mihi, cur nulli stringunt tua lumina fletus? 
<val. fl. argon. 7.484> An me mox merita morituram patris ab ira 
<val. fl. argon. 7.485> Dissimulas? te regna tuae felicia gentis, 
<val. fl. argon. 7.486> Te coniunx natique manent; ego prodita abibo. 
<val. fl. argon. 7.487> Nec queror et pro te lucem quoque laeta relinquam." 
<val. fl. argon. 7.488> Protinus hospes ad haec (tacitis nam cantibus illum 
<val. fl. argon. 7.489> Flexerat et simili iamdudum afflabat amore) 
<val. fl. argon. 7.490>"Tune" ait "Aesoniden quicquam te uelle relicta 
<val. fl. argon. 7.491> Credis et ulla peti sine te loca? redde tyranno 
<val. fl. argon. 7.492> Me potius, recipe ingratos atque exue cantus. 
<val. fl. argon. 7.493> Quis mihi lucis amor? patriam cur amplius optem 
<val. fl. argon. 7.494> Si non et genitor te primam amplectitur Aeson 
<val. fl. argon. 7.495> Teque tuo longe fulgentem uellere gaudens 
<val. fl. argon. 7.496> Spectat et ad primos procumbit Graecia fluctus? 
<val. fl. argon. 7.497> Respice ad has uoces et iam, precor, adnue coniunx. 
<val. fl. argon. 7.498> Per te, quae superis diuisque potentior imis, 
<val. fl. argon. 7.499> Perque haec, uirgo, tuo redeuntia sidera nutu 
<val. fl. argon. 7.500> Atque per has nostri iuro discriminis horas: 
<val. fl. argon. 7.501> Vnquam ego si meriti sim noctis <et> immemor huius, 
<val. fl. argon. 7.502> Si te sceptra, domum, si te liquisse parentes 
<val. fl. argon. 7.503> Senseris et me iam non haec promissa tuentem, 
<val. fl. argon. 7.504> Tum me non tauros iuuet euasisse ferosque 
<val. fl. argon. 7.505> Terrigenas, tum me tectis tua turbet in ipsis 
<val. fl. argon. 7.506> Flamma tuaeque artes; nullus succurrere contra 
<val. fl. argon. 7.507> Ingrato queat, et siquid tu saeuius istis 
<val. fl. argon. 7.508> Adicias meque in medio terrore relinquas." 
<val. fl. argon. 7.509> Audiit atque simul meritis periuria poenis 
<val. fl. argon. 7.510> Despondet questus semper Furor ultus amantis. 
<val. fl. argon. 7.511> Haec ubi dicta, tamen perstant defixus uterque 
<val. fl. argon. 7.512> Et nunc ora leuant audaci laeta iuuenta, 
<val. fl. argon. 7.513> Ora simul totiens dulces rapientia uisus, 
<val. fl. argon. 7.514> Nunc deicit(==DE.ICIT) uultus aeger pudor et mora dictis 
<val. fl. argon. 7.515> Redditur, ac rursus conterret Iasona uirgo. 
<val. fl. argon. 7.516>"Accipe perdomitis quae deinde pericula tauris 
<val. fl. argon. 7.517> Et quis in Aeolio maneat te uellere custos. 
<val. fl. argon. 7.518> Nondum cuncta tibi, fateor, promissa peregi; 
<val. fl. argon. 7.519> Saeuior ingenti Mauortis in arbore restat, 
<val. fl. argon. 7.520> Crede, labor; quem - tanta utinam fiducia nostri 
<val. fl. argon. 7.521> Sit mihi nocturnaeque Hecates nostrique uigoris- 
<val. fl. argon. 7.522> Dixerat, utque uirum doceat quae monstra supersint 
<val. fl. argon. 7.523> Protinus immensis recubantem anfractibus anguem 
<val. fl. argon. 7.524> Turbat et Haemonii subito ducis obicit umbram. 
<val. fl. argon. 7.525> Ille, quod haud alias, stetit et trepidantia torsit 
<val. fl. argon. 7.526> Sibila, seque metu postquam sua uellera circum 
<val. fl. argon. 7.527> Sustulit atque omnis spiris exhorruit arbor 
<val. fl. argon. 7.528> Incipit inde sequi et uacuo furit ore per auras. 
<val. fl. argon. 7.529>"Quis fragor hic? quaenam tantae, dic, uirgo, ruinae?" 
<val. fl. argon. 7.530> Exclamat stricto Aesonides stans frigidus ense. 
<val. fl. argon. 7.531> Illa trahit ridens tandemque ait angue represso 
<val. fl. argon. 7.532>"Hunc tibi postremum nostri parat ira parentis, 
<val. fl. argon. 7.533> Heu miser, heu tantis iterum mihi care periclis. 
<val. fl. argon. 7.534> O utinam haud ullo te sim uisura labore 
<val. fl. argon. 7.535> Ipsam caeruleis squalentem nexibus ornum 
<val. fl. argon. 7.536> Ipsaque peruigilis calcantem lumina monstri; 
<val. fl. argon. 7.537> Contingat mox deinde mori." sic fata profugit 
<val. fl. argon. 7.538> Seque sub extremis in moenia rettulit umbris. 
<val. fl. argon. 7.539> Et iam puniceo regem spes uana sub ortu 
<val. fl. argon. 7.540> Extulerat, quantis nox una diremerit undis 
<val. fl. argon. 7.541> Aesoniden, liberne freto iam uultus aperto 
<val. fl. argon. 7.542> Vtque prius totum sileat mare. dumque ea longe 
<val. fl. argon. 7.543> Explorare *quaeat* contra uenit Arcas Echion
<val. fl. argon. 7.544> Dicta ferens iam Circaeis Mauortis in agris 
<val. fl. argon. 7.545> Stare uirum, daret aeripedes in proelia tauros. 
<val. fl. argon. 7.546> Et "uocor en ultro" dixit "spesque addidit alas. 
<val. fl. argon. 7.547> Vos mihi nunc primum in *flammas* inuertite, tauri, 
<val. fl. argon. 7.548> Aequora, nunc totas aperite et uoluite flammas; 
<val. fl. argon. 7.549> Exeat Haemonio messis memoranda colono. 
<val. fl. argon. 7.550> Tuque tuum <in> pestem Graium da, nata, draconem; 
<val. fl. argon. 7.551> Ipsius aspectu pereant in uelleris, ipsa 
<val. fl. argon. 7.552> Terga mihi diros seruent infecta cruores." 
<val. fl. argon. 7.553> Fatur et effusis pandi iubet aequora tauris. 
<val. fl. argon. 7.554> Pars et Echionii subeunt immania dentis 
<val. fl. argon. 7.555> Semina, pars diri portant graue robur aratri. 
<val. fl. argon. 7.556> At sua magnanimum contra Pagasaea iuuentus 
<val. fl. argon. 7.557> Prosequitur stipatque ducem; tum maxima quisque 
<val. fl. argon. 7.558> Dicta dedit saeuisque procul discessit in agris. 
<val. fl. argon. 7.559> Fixerat ille gradus totoque ex agmine solus 
<val. fl. argon. 7.560> Stabat *ut extremis desertus ab oribus axis,* 
<val. fl. argon. 7.561> Quem iam lassa dies Austrique ardentis harenae 
<val. fl. argon. 7.562> Aut quem Rhipaeas exstantem rursus ad arces 
<val. fl. argon. 7.563> Nix et caerulei Boreae ferus abstulit horror; 
<val. fl. argon. 7.564> Cum subito attoniti longissima Phasidis unda 
<val. fl. argon. 7.565> Caucaseaeque trabes omnisque Aeetia tellus 
<val. fl. argon. 7.566> Fulsit et ardentes stabula effudere tenebras. 
<val. fl. argon. 7.567> Ac uelut ex una siquando nube corusci 
<val. fl. argon. 7.568> Ira Iouis torsit geminos mortalibus ignes, 
<val. fl. argon. 7.569> Aut duo cum pariter ruperunt uincula uenti 
<val. fl. argon. 7.570> Dantque fugam, sic tunc claustris euasit uterque 
<val. fl. argon. 7.571> Taurus et immani proflauit turbine flammas 
<val. fl. argon. 7.572> Arduus atque atro uoluens incendia fluctu. 
<val. fl. argon. 7.573> Horruit Argoae legio ratis, horruit audax 
<val. fl. argon. 7.574> Qui modo uirgineis seruari cantibus Idas 
<val. fl. argon. 7.575> Flebat, et inuito prospexit Colchida uultu. 
<val. fl. argon. 7.576> Non tulit ipse moras seseque immisit Iason; 
<val. fl. argon. 7.577> Diuersos postquam ire uidet galeamque minantem 
<val. fl. argon. 7.578> Quassat <et> errantem dextra ciet obuius ignem. 
<val. fl. argon. 7.579><>
<val. fl. argon. 7.580><>
<val. fl. argon. 7.581> Cunctatus paulum subito furit. aequora non sic 
<val. fl. argon. 7.582> In scopulos irata ruunt eademque recedunt 
<val. fl. argon. 7.583> Fracta retro. bis fulmineis se flatibus infert 
<val. fl. argon. 7.584> Obnubitque uirum, sed non incendia Colchis 
<val. fl. argon. 7.585> Aspirare sinit clipeoque illiditur ignis 
<val. fl. argon. 7.586> Frigidus et uiso pallescit flamma ueneno. 
<val. fl. argon. 7.587> Inicit Aesonides dextram atque ardentia *mittit* 
<val. fl. argon. 7.588> Cornua, dein totis propendens uiribus haeret. 
<val. fl. argon. 7.589> Ille uirum atque ipsam tunc te, Medea, recusans 
<val. fl. argon. 7.590> Concutit et tota nitentem *carminis* ira 
<val. fl. argon. 7.591> Portat iners; tandem grauius mugire recedens 
<val. fl. argon. 7.592> Incipit et fesso uictus descendere cornu. 
<val. fl. argon. 7.593> Respicit hinc socios immania uincula poscens 
<val. fl. argon. 7.594> Aesonides iamque ora premit trahiturque trahitque 
<val. fl. argon. 7.595> Obnixusque genu superat cogitque trementes 
<val. fl. argon. 7.596> Sub iuga aena toros. alium dehinc(==DE.H.INC) turbida Colchis 
<val. fl. argon. 7.597> Exarmat lentumque offert timideque minantem 
<val. fl. argon. 7.598> Iamque propinquanti noctem implicat; ille fatiscens 
<val. fl. argon. 7.599> In caput inque umeros ipsa ui molis et irae 
<val. fl. argon. 7.600> Proruit. inuadit totusque incumbit Iason 
<val. fl. argon. 7.601> Desuper atque suis defixum flatibus urget, 
<val. fl. argon. 7.602> Vtque dedit uinclis ualidoque obstrinxit aratro 
<val. fl. argon. 7.603> Suscitat ipse genu saeuaque agit insuper hasta, 
<val. fl. argon. 7.604> Non secus a medio quam qui telluris hiatu 
<val. fl. argon. 7.605> Terga recentis equi primumque inuasit habenis 
<val. fl. argon. 7.606> Murmur et in summa Lapithes apparuit Ossa. 
<val. fl. argon. 7.607> Ille, uelut campos Libyes ac pinguia Nili 
<val. fl. argon. 7.608> Fertilis arua secet, plena sic semina dextra 
<val. fl. argon. 7.609> Spargere gaudet agris oneratque noualia bello. 
<val. fl. argon. 7.610> Martius hic primum ter uomere fusus ab ipso 
<val. fl. argon. 7.611> Clangor et ex omni sonuerunt cornua sulco; 
<val. fl. argon. 7.612> Bellatrix tunc gleba quati pariterque creari 
<val. fl. argon. 7.613> Armarique phalanx totisque insurgere campis. 
<val. fl. argon. 7.614> Cessit et ad socios paulum se rettulit heros 
<val. fl. argon. 7.615> Opperiens ubi prima sibi daret agmina tellus. 
<val. fl. argon. 7.616> At uero ut summis iam rura recedere cristis 
<val. fl. argon. 7.617> Vidit et infesta uibrantes casside terras 
<val. fl. argon. 7.618> Aduolat atque, imo tellus qua proxima collo 
<val. fl. argon. 7.619> Necdum umeri uidere diem, prior ense sequaci 
<val. fl. argon. 7.620> Aequat humo truncos; rutilum thoraca sequenti 
<val. fl. argon. 7.621> Aut primas a matre manus premit obuius ante. 
<val. fl. argon. 7.622> Nec magis aut illis aut illis milibus ultra 
<val. fl. argon. 7.623> Sufficit, ad dirae quam cum Tirynthius Hydrae 
<val. fl. argon. 7.624> Agmina Palladios defessus respicit ignes. 
<val. fl. argon. 7.625> Ergo iterum ad socias conuertere Colchidos artes 
<val. fl. argon. 7.626> Et galeae nexus ac uincula dissipat imae 
<val. fl. argon. 7.627> Cunctaturque tamen totique occurrere bello 
<val. fl. argon. 7.628> Ipse cupit; spes nulla datur, sic undique densant 
<val. fl. argon. 7.629> Terrigenae iam signa duces clamore tubaque. 
<val. fl. argon. 7.630> Iamque omnes uidere uirum iamque omnia contra 
<val. fl. argon. 7.631> Tela ibant. tum uero amens discrimine tanto 
<val. fl. argon. 7.632> Quam modo Tartareo galeam Medea ueneno 
<val. fl. argon. 7.633><>
<val. fl. argon. 7.634> In medios torsit; conuersae protinus hastae. 
<val. fl. argon. 7.635> Qualis ubi attonitos maestae Phrygas annua Matris 
<val. fl. argon. 7.636> Ira uel exsectos lacerat Bellona comatos, 
<val. fl. argon. 7.637> Haud secus accensas subito Medea cohortes 
<val. fl. argon. 7.638> Implicat et miseros agit in sua proelia fratres. 
<val. fl. argon. 7.639> Omnis ibi Aesoniden sterni putat, omnibus ira 
<val. fl. argon. 7.640> Letifera est. stupet Aeetes ultroque furentes 
<val. fl. argon. 7.641> Ipse uiros reuocare cupit, sed cuncta iacebant 
<val. fl. argon. 7.642> Agmina, nec quisquam primus ruit aut super ullus 
<val. fl. argon. 7.643> Linquitur atque hausit subito sua funera tellus. 
<val. fl. argon. 7.644> Protinus in fluuium fumantibus euolat armis 
<val. fl. argon. 7.645> Aesonides, qualis Getico de puluere Mauors 
<val. fl. argon. 7.646> Intrat equis uritque grauem sudoribus Hebrum, 
<val. fl. argon. 7.647> Aut niger ex antris rutilique a fulminis aestu 
<val. fl. argon. 7.648> Cum fugit et Siculo respirat in aequore Cyclops. 
<val. fl. argon. 7.649> Redditus hinc tandem sociosque amplexus ouantes 
<val. fl. argon. 7.650> Haud iam mendacem promissa reposcere regem 
<val. fl. argon. 7.651> Dignatur, nec, si ipse sibi terga ingerat ultro 
<val. fl. argon. 7.652> Qui pepigit, uelit in pacem dextramque reuerti 
<val. fl. argon. 7.653> Amplius; ambo truces, ambo abscessere minantes. 
<val. fl. argon. 8.1> At trepidam in thalamis et iam sua facta pauentem
<val. fl. argon. 8.2> Colchida circa omnes pariter furiaeque minaeque
<val. fl. argon. 8.3> Patris habent, nec caerulei timor aequoris ultra
<val. fl. argon. 8.4> Nec miserae terra ulla procul; quascumque per undas
<val. fl. argon. 8.5> Ferre fugam, quamcumque cupit iam scandere puppem.
<val. fl. argon. 8.6> Vltima uirgineis tunc flens dedit oscula uittis
<val. fl. argon. 8.7> Quosque fugit complexa toros crinemque genasque
<val. fl. argon. 8.8> Ante *peranti* carpsit uestigia somni
<val. fl. argon. 8.9> Atque haec impresso gemuit miseranda cubili:
<val. fl. argon. 8.10>"O mihi si profugae genitor nunc ipse supremos
<val. fl. argon. 8.11> Amplexus, Aeeta, dares fletusque uideres
<val. fl. argon. 8.12> Ecce meos! ne crede, pater, non carior ille est
<val. fl. argon. 8.13> Quem sequimur; tumidis utinam simul obruar undis.
<val. fl. argon. 8.14> Tu precor haec longa placidus mox sceptra senecta
<val. fl. argon. 8.15> Tuta geras meliorque tibi sit cetera proles."
<val. fl. argon. 8.16> Dixit et Haemonio numquam spernenda marito
<val. fl. argon. 8.17> Condita letiferis promit medicamina cistis
<val. fl. argon. 8.18> Virgineosque sinus ipsumque monile uenenis
<val. fl. argon. 8.19> Implicat ac saeuum super omnibus addidit ensem.
<val. fl. argon. 8.20> Inde uelut torto Furiarum erecta flagello
<val. fl. argon. 8.21> Prosilit, attonito qualis pede prosilit Ino
<val. fl. argon. 8.22> In freta nec parui meminit conterrita nati
<val. fl. argon. 8.23> Quem tenet; extremum coniunx ferit irritus Isthmon.
<val. fl. argon. 8.24> Iam prior in lucos curis urgentibus heros
<val. fl. argon. 8.25> Venerat et nemoris sacra se nocte tegebat
<val. fl. argon. 8.26> Tum quoque siderea clarus procul ora iuuenta.
<val. fl. argon. 8.27> Qualis adhuc sparsis comitum per lustra cateruis
<val. fl. argon. 8.28> Latmius aestiua residet uenator in umbra
<val. fl. argon. 8.29> Dignus amore deae, uelatis cornibus et iam
<val. fl. argon. 8.30> Luna uenit; roseo talis per nubila ductor
<val. fl. argon. 8.31> Implet honore nemus talemque exspectat amantem.
<val. fl. argon. 8.32> Ecce autem pauidae uirgo de more columbae
<val. fl. argon. 8.33> Quae super ingenti circumdata praepetis umbra
<val. fl. argon. 8.34> In quemcumque tremens hominem cadit, haud secus illa
<val. fl. argon. 8.35> Acta timore graui mediam se misit; at ille
<val. fl. argon. 8.36> Excepit blandoque prior sic ore locutus:
<val. fl. argon. 8.37>"O decus in nostros magnum uentura penates
<val. fl. argon. 8.38> Solaque tantarum uirgo haud indigna uiarum
<val. fl. argon. 8.39> Causa reperta mihi, <iam> iam non ulla requiro
<val. fl. argon. 8.40> Vellera teque meae satis est quaesisse carinae.
<val. fl. argon. 8.41> Verum age et hoc etiam, quando potes, adice tantis
<val. fl. argon. 8.42> Muneribus meritisque tuis; namque aurea iussi
<val. fl. argon. 8.43> Terga referre sumus; socios ea gloria tangit."
<val. fl. argon. 8.44> Sic ait et primis supplex dedit oscula palmis.
<val. fl. argon. 8.45> Contra uirgo nouis iterum singultibus orsa est.
<val. fl. argon. 8.46>"Linquo domos patrias te propter opesque meorum
<val. fl. argon. 8.47> Nec iam nunc regina loquor sceptrisque relictis
<val. fl. argon. 8.48> Vota sequor; serua hanc profugae, prior ipse dedisti
<val. fl. argon. 8.49> Quam (scis nempe) fidem. di nostris uocibus adsunt
<val. fl. argon. 8.50> Sidera et haec te meque uident. tecum aequora, tecum
<val. fl. argon. 8.51> Experiar quascumque uias, modo nequis abactam
<val. fl. argon. 8.52> Huc referat me forte dies oculisque parentis
<val. fl. argon. 8.53> Ingerar; hoc superos, hoc te quoque deprecor, hospes."
<val. fl. argon. 8.54> Haec ait atque furens rapido per deuia passu
<val. fl. argon. 8.55> Tollitur. ille haeret comes et miratur euntem,
<val. fl. argon. 8.56> Cum subito ingentem media inter nubila flammam
<val. fl. argon. 8.57> Conspicit et saeua uibrantes luce tenebras.
<val. fl. argon. 8.58>"Quis rubor iste poli? quod tam lugubre refulsit
<val. fl. argon. 8.59> Sidus?" ait; reddit trepido cui talia uirgo:
<val. fl. argon. 8.60>"Ipsius en oculos et lumina torua draconis
<val. fl. argon. 8.61> Aspicis; ille suis haec uibrat fulgura cristis
<val. fl. argon. 8.62> Meque pauens contra solam uidet ac uocat ultro,
<val. fl. argon. 8.63> Ceu solet, et blanda poscit me pabula lingua.
<val. fl. argon. 8.64> Dic age nunc utrum uigilanti hostemque uidenti
<val. fl. argon. 8.65> Exuuias auferre uelis, an lumina somno
<val. fl. argon. 8.66> Mergimus et domitum potius tibi tradimus anguem?"
<val. fl. argon. 8.67> Ille silet, tantus subiit tum uirginis horror.
<val. fl. argon. 8.68> Iamque manus Colchis uimenque intenderat astris
<val. fl. argon. 8.69> Carmina barbarico fundens pede, teque ciebat,
<val. fl. argon. 8.70> Somne pater. "Somne omnipotens, te Colchis ab omni
<val. fl. argon. 8.71> Orbe uoco inque unum iubeo nunc ire draconem,
<val. fl. argon. 8.72> Quae freta saepe tuo domui, quae nubila cornu
<val. fl. argon. 8.73> Fulminaque et toto quicquid micat aethere; sed nunc,
<val. fl. argon. 8.74> Nunc age maior ades fratrique simillime Leto.
<val. fl. argon. 8.75> Te quoque, Phrixeae pecudis fidissime custos,
<val. fl. argon. 8.76> Tempus ab hac oculos tandem deflectere cura.
<val. fl. argon. 8.77> Quem metuis me astante dolum? seruabo parumper
<val. fl. argon. 8.78> Ipsa nemus; longum interea tu pone laborem."
<val. fl. argon. 8.79> Ille haud Aeolio discedere fessus ab auro
<val. fl. argon. 8.80> Nec dare permissae, quamuis iuuet, ora quieti
<val. fl. argon. 8.81> Sustinet, ac primi percussus nube soporis
<val. fl. argon. 8.82> Horruit et dulces excussit ab arbore somnos.
<val. fl. argon. 8.83> Contra Tartareis Colchis spumare <uenenis>
<val. fl. argon. 8.84> Cunctaque Lethaei quassare silentia rami
<val. fl. argon. 8.85> Perstat et aduerso luctantia lumina cantu
<val. fl. argon. 8.86> Obruit atque omnem linguaque manuque fatigat
<val. fl. argon. 8.87> Vim Stygiam ardentes donec sopor occupet iras.
<val. fl. argon. 8.88> Iamque altae cecidere iubae nutatque coactum
<val. fl. argon. 8.89> Iam caput atque ingens extra sua uellera ceruix,
<val. fl. argon. 8.90> Ceu refluens Padus aut septem proiectus in amnes
<val. fl. argon. 8.91> Nilus et Hesperium ueniens Alpheos in orbem.
<val. fl. argon. 8.92> Ipsa caput cari postquam Medea draconis
<val. fl. argon. 8.93> Vidit humi fusis circum proiecta lacertis
<val. fl. argon. 8.94> Seque suumque simul fleuit crudelis alumnum.
<val. fl. argon. 8.95>"Non ego te sera talem sub nocte uidebam
<val. fl. argon. 8.96> Sacra ferens epulasque tibi, nec talis hianti
<val. fl. argon. 8.97> Mella dabam ac nostris nutribam fida uenenis.
<val. fl. argon. 8.98> Quam grauida nunc mole iaces, quam segnis inertem
<val. fl. argon. 8.99> Flatus habet! nec te saltem, miserande, peremi.
<val. fl. argon. 8.100> Heu saeuum passure diem, iam nulla uidebis
<val. fl. argon. 8.101> Vellera, nulla tua fulgentia dona sub umbra.
<val. fl. argon. 8.102> Cede adeo inque aliis senium nunc digere lucis
<val. fl. argon. 8.103> Immemor, oro, mei, nec me tua sibila toto
<val. fl. argon. 8.104> Exagitent infesta mari. sed tu quoque cunctas,
<val. fl. argon. 8.105> Aesonide, dimitte moras atque effuge raptis
<val. fl. argon. 8.106> Velleribus. patrios exstinxi noxia tauros;
<val. fl. argon. 8.107> Terrigenas in fata dedi; fusum ecce draconis
<val. fl. argon. 8.108> Corpus habes, iamque omne nefas, iam, spero, peregi."
<val. fl. argon. 8.109> Quaerenti tunc deinde uiam qua se arduus heros
<val. fl. argon. 8.110> Ferret ad aurigerae caput arboris "heia per ipsum
<val. fl. argon. 8.111> Scande age et aduerso gressus" ait "imprime dorso."
<val. fl. argon. 8.112> Nec mora fit; dictis fidens Cretheia proles
<val. fl. argon. 8.113> Calcat et aeriam squamis perfertur ad ornum
<val. fl. argon. 8.114> Cuius adhuc rutilam seruabant bracchia pellem
<val. fl. argon. 8.115> Nubibus accensis similem aut cum ueste recincta
<val. fl. argon. 8.116> Labitur ardenti Thaumantias obuia Phoebo.
<val. fl. argon. 8.117> Corripit optatum decus extremumque laborem
<val. fl. argon. 8.118> Aesonides, longosque sibi gestata per annos
<val. fl. argon. 8.119> Phrixeae monumenta fugae uix reddidit arbor
<val. fl. argon. 8.120> Cum gemitu, tristesque super coiere tenebrae.
<val. fl. argon. 8.121> Egressi relegunt campos et fluminis ora
<val. fl. argon. 8.122> Summa petunt. micat omnis ager, uiuisque comantem
<val. fl. argon. 8.123> Sidereis totos pellem nunc fundit in artus,
<val. fl. argon. 8.124> Nunc in colla refert, nunc implicat ille sinistrae.
<val. fl. argon. 8.125> Talis ab Inachiis Nemeae Tirynthius antris
<val. fl. argon. 8.126> Ibat adhuc aptans umeris capitique leonem.
<val. fl. argon. 8.127> Vt uero sociis, qui tunc praedicta tenebant
<val. fl. argon. 8.128> Ostia, per longas apparuit aureus umbras,
<val. fl. argon. 8.129> Clamor ab Haemonio surgit grege; se quoque gaudens
<val. fl. argon. 8.130> Promouet ad primas iuueni ratis obuia ripas.
<val. fl. argon. 8.131> Praecipites agit ille gradus atque aurea misit
<val. fl. argon. 8.132> Terga prius, mox attonita cum uirgine puppem
<val. fl. argon. 8.133> Insilit ac rapta uictor consistit in hasta.
<val. fl. argon. 8.134> Interea patrias saeuus uenit horror ad aures
<val. fl. argon. 8.135> Fata domus luctumque ferens fraudemque fugamque
<val. fl. argon. 8.136> Virginis. hinc subitis *inflexit* frater in armis,
<val. fl. argon. 8.137> Vrbs etiam mox tota coit, uolat ipse senectae
<val. fl. argon. 8.138> Immemor Aeetes, complentur litora bello
<val. fl. argon. 8.139> Nequiquam, fugit immissis nam puppis habenis.
<val. fl. argon. 8.140> Mater adhuc ambas tendebat in aequora palmas
<val. fl. argon. 8.141> Et soror atque omnes aliae matresque nurusque
<val. fl. argon. 8.142> Colchides aequalesque tibi, Medea, puellae.
<val. fl. argon. 8.143> Exstat sola parens impletque ululatibus auras.
<val. fl. argon. 8.144>"Siste fugam, medio refer huc ex aequore puppem,
<val. fl. argon. 8.145> Nata; potes. quo" clamat "abis? hic turba tuorum
<val. fl. argon. 8.146> Omnis et iratus nondum pater; haec tua tellus
<val. fl. argon. 8.147> Sceptraque. quid terris solam te credis Achaeis?
<val. fl. argon. 8.148> Quis locus Inachias inter tibi, barbara, natas?
<val. fl. argon. 8.149> Istane uota domus exspectatique hymenaei?
<val. fl. argon. 8.150> Hunc petii grandaeua diem? uellem unguibus uncis
<val. fl. argon. 8.151> Vt uolucris possem praedonis in ipsius ora
<val. fl. argon. 8.152> Ire ratemque supra claroque reposcere cantu
<val. fl. argon. 8.153> Quam genui. Albano fuit haec promissa tyranno,
<val. fl. argon. 8.154> Non tibi; nil tecum miseri pepigere parentes,
<val. fl. argon. 8.155> Aesonide; non hoc Pelias euadere furto
<val. fl. argon. 8.156> Te iubet aut ullas Colchis abducere natas.
<val. fl. argon. 8.157> Vellus habe et nostris siquid super accipe templis.
<val. fl. argon. 8.158> Sed quid ago quemque immeritis incuso querellis?
<val. fl. argon. 8.159> Ipsa fugit tantoque (nefas) ipsa ardet amore.
<val. fl. argon. 8.160> Hoc erat, infelix, redeunt nam singula menti,
<val. fl. argon. 8.161> Ex quo Thessalici subierunt *****
<val. fl. argon. 8.162> Quod nullae te, nata, dapes, non ulla iuuabant
<val. fl. argon. 8.163> Tempora. non ullus tibi tum color aegraque uerba
<val. fl. argon. 8.164> Errantesque genae atque alieno gaudia uultu
<val. fl. argon. 8.165> Semper erant. cur tanta mihi non prodita pestis
<val. fl. argon. 8.166> Vt gener Aesonides nostra consideret aula
<val. fl. argon. 8.167> Nec talem paterere fugam, commune fuisset
<val. fl. argon. 8.168> Aut certe nunc omne nefas iremus et ambae
<val. fl. argon. 8.169> In quascumque uias? pariter petiisse iuuaret
<val. fl. argon. 8.170> Thessaliam et saeui, quaecumque <est>, hospitis urbem."
<val. fl. argon. 8.171> Sic genetrix, similique implet soror omnia questu
<val. fl. argon. 8.172> Exululans; famulae pariter clamore supremo
<val. fl. argon. 8.173> In uacuos dant uerba Notos dominamque reclamant
<val. fl. argon. 8.174> Nomine; te uenti procul et tua fata ferebant.
<val. fl. argon. 8.175> Inde diem noctemque uolant. redeuntibus aura
<val. fl. argon. 8.176> Gratior et notae Minyis transcurrere terrae
<val. fl. argon. 8.177> Cum subito Erginus puppi sic fatur ab alto:
<val. fl. argon. 8.178>"Vos" ait "Aesonide, contenti uellere capto
<val. fl. argon. 8.179> Nec uia quae superet nec quae fortuna uidetis.
<val. fl. argon. 8.180> Crastina namque dies trucis ad confinia Ponti
<val. fl. argon. 8.181> Cyaneasque uocat, meminique, o Tiphy, tuorum
<val. fl. argon. 8.182> Saxa per illa, pater, memini, uenerande, laborum.
<val. fl. argon. 8.183> Mutandum, o socii, nobis iter; altera ponti
<val. fl. argon. 8.184> Eluctanda uia et cursu quem fabor eundum est.
<val. fl. argon. 8.185> Haud procul hinc ingens Scythici ruit exitus Histri,
<val. fl. argon. 8.186> Fundere non uno tantum quem flumina cornu
<val. fl. argon. 8.187> Accipimus; septem exit aquis, septem ostia pandit.
<val. fl. argon. 8.188> Illius aduersi nunc ora petamus et undam
<val. fl. argon. 8.189> Quae latus in laeuum Ponti cadit; inde sequemur
<val. fl. argon. 8.190> Ipsius amnis iter donec nos flumine certo
<val. fl. argon. 8.191> Perferat inque aliud reddat mare. sint age tanti,
<val. fl. argon. 8.192> Aesonide, quaecumque morae quam saeua subire
<val. fl. argon. 8.193> Saxa iterum, quam Cyaneos perrumpere montes.
<val. fl. argon. 8.194> Sat mihi, non totis Argo redit ecce corymbis."
<val. fl. argon. 8.195> Haec ait ignarus fixas iam numine rupes
<val. fl. argon. 8.196> Stare neque aduersis ultra concurrere saxis.
<val. fl. argon. 8.197> Reddidit Aesonides "et te, fidissime rector,
<val. fl. argon. 8.198> Haud uani tetigere metus nec me ire recuso
<val. fl. argon. 8.199> Longius et cunctis redeuntem ostendere terris."
<val. fl. argon. 8.200> Protinus inde alios flectunt regesque locosque
<val. fl. argon. 8.201> Adsuetumque petunt plaustris migrantibus aequor.
<val. fl. argon. 8.202> Puppe procul summa uigilis post terga magistri
<val. fl. argon. 8.203> Haeserat auratae genibus Medea Mineruae
<val. fl. argon. 8.204> Atque ibi deiecta residens in lumina palla
<val. fl. argon. 8.205> Flebat adhuc, quamquam Haemoniis cum regibus iret
<val. fl. argon. 8.206> Sola tamen nec coniugii secura futuri.
<val. fl. argon. 8.207> Illam Sarmatici miserantur litora ponti,
<val. fl. argon. 8.208> Illa Thoanteae transit defleta Dianae.
<val. fl. argon. 8.209> Nulla palus, nullus Scythiae non maeret euntem
<val. fl. argon. 8.210> Amnis; Hyperboreas mouit conspecta pruinas
<val. fl. argon. 8.211> Tot modo regna tenens; ipsi quoque murmura ponunt
<val. fl. argon. 8.212> Iam Minyae, iam ferre uolunt. uix alleuat ora
<val. fl. argon. 8.213> Ad seras siquando dapes quas carus Iason
<val. fl. argon. 8.214> Ipse dabat, iam nubiferam transire Carambin
<val. fl. argon. 8.215> Significans, iam regna Lyci, totiensque gementem
<val. fl. argon. 8.216> Fauit ad Haemonios hortatus surgere montes.
<val. fl. argon. 8.217> Insula Sarmaticae Peuce stat nomine nymphae
<val. fl. argon. 8.218> Toruus ubi et ripa semper metuendus utraque
<val. fl. argon. 8.219> In freta per saeuos Hister descendit alumnos.
<val. fl. argon. 8.220> Soluere in hoc tandem resides dux litore curas
<val. fl. argon. 8.221> Ac primum socios ausus sua pacta docere
<val. fl. argon. 8.222> Promissamque fidem thalami foedusque iugale.
<val. fl. argon. 8.223> Vltro omnes laeti instigant meritamque fatentur.
<val. fl. argon. 8.224> Ipse autem inuitae iam Pallados erigit aras
<val. fl. argon. 8.225> Incipit Idaliae numen nec spernere diuae
<val. fl. argon. 8.226> Praecipueque sui siquando in tempore pulcher
<val. fl. argon. 8.227> Coniugii Minyas numquam magis eminet inter;
<val. fl. argon. 8.228> Qualis sanguineo ** (==CA*A+) Gradiuus ab Hebro
<val. fl. argon. 8.229> Idalium furto subit aut dilecta Cythera,
<val. fl. argon. 8.230> Seu cum caelestes Alcidae inuisere mensas
<val. fl. argon. 8.231> Iam uacat et fessum Iunonia sustinet Hebe.
<val. fl. argon. 8.232> Adsunt unanimes Venus hortatorque Cupido
<val. fl. argon. 8.233> Suscitat affixam maestis Aeetida curis;
<val. fl. argon. 8.234> Ipsa suas illi croceo subtegmine uestes
<val. fl. argon. 8.235> Induit, ipsa suam duplicem Cytherea coronam
<val. fl. argon. 8.236> Donat et arsuras alia cum uirgine gemmas.
<val. fl. argon. 8.237> Tum nouus impleuit uultus honor ac sua flauis
<val. fl. argon. 8.238> Reddita cura comis, graditurque oblita malorum.
<val. fl. argon. 8.239> Sic ubi Mygdonios planctus sacer abluit Almo
<val. fl. argon. 8.240> Laetaque iam Cybele festaeque per oppida taedae,
<val. fl. argon. 8.241> Quis modo tam saeuos adytis fluxisse cruores
<val. fl. argon. 8.242> Cogitet, aut ipsi qui iam meminere ministri?
<val. fl. argon. 8.243> Inde ubi sacrificas cum coniuge uenit ad aras
<val. fl. argon. 8.244> Aesonides unaque adeunt pariterque precari
<val. fl. argon. 8.245> Incipiunt, ignem Pollux undamque iugalem
<val. fl. argon. 8.246> Praetulit, et dextrum pariter uertuntur in orbem.
<val. fl. argon. 8.247> Sed neque se pingues tum candida flamma per auras
<val. fl. argon. 8.248> Explicuit nec tura uidet concordia Mopsus
<val. fl. argon. 8.249> Promissam nec stare fidem, breue tempus amorum.
<val. fl. argon. 8.250> Odit utrumque simul, simul et miseratur utrumque
<val. fl. argon. 8.251> Et tibi tum nullos optauit, barbara, natos.
<val. fl. argon. 8.252> Mox epulas et sacra parant; siluestria laetis
<val. fl. argon. 8.253> Praemia uenatu facili quaesita supersunt;
<val. fl. argon. 8.254> Pars ueribus, pars undanti despumat aeno.
<val. fl. argon. 8.255> Gramineis ast inde toris discumbitur, olim
<val. fl. argon. 8.256> Hister anhelantem Peucen quo presserat antro.
<val. fl. argon. 8.257> Ipsi inter medios rosea radiante iuuenta
<val. fl. argon. 8.258> Altius inque sui sternuntur uelleris auro.
<val. fl. argon. 8.259> Quis nouus inceptos timor impediit hymenaeos
<val. fl. argon. 8.260> Turbauitque toros et sacra calentia rupit?
<val. fl. argon. 8.261> Absyrtus subita praeceps cum classe parentis
<val. fl. argon. 8.262> Aduehitur profugis infestam lampada Grais
<val. fl. argon. 8.263> Concutiens diramque premens clamore sororem
<val. fl. argon. 8.264> Atque "hanc, o siquis uobis dolor iraque, Colchi,
<val. fl. argon. 8.265> Accelerate uiam; neque enim fugit aequore raptor
<val. fl. argon. 8.266> Iuppiter aut falsi sequimur uestigia tauri.
<val. fl. argon. 8.267> Puppe, nefas, una praedo Phrixea reportat
<val. fl. argon. 8.268> Vellera, qua libuit remeat cum uirgine; nobis,
<val. fl. argon. 8.269> O pudor, et muros et stantia tecta reliquit.
<val. fl. argon. 8.270> Quid mihi deinde satis? nec quaero uellera nec te
<val. fl. argon. 8.271> Accipio, germana, datam; nec foederis ulla
<val. fl. argon. 8.272> Spes erit aut irae quisquam modus. inde reuerti
<val. fl. argon. 8.273> Patris ad ora mei tam paruo in tempore fas sit?
<val. fl. argon. 8.274> Quinquaginta animae me scilicet unaque mersa
<val. fl. argon. 8.275> Sufficiet placare ratis? te, Graecia fallax,
<val. fl. argon. 8.276> Persequor atque tuis hunc quasso moenibus ignem.
<val. fl. argon. 8.277> Nec tibi digna, soror, desum ad conubia frater
<val. fl. argon. 8.278> Primus et ecce fero quatioque hanc lampada uestro
<val. fl. argon. 8.279> Coniugio, primus celebro(==CE-LE-BRO-) dotalia sacra,
<val. fl. argon. 8.280> Qui potui; patriae ueniam da, quaeso, senectae.
<val. fl. argon. 8.281> Quin omnes alii pariter populique patresque
<val. fl. argon. 8.282> Mecum adsunt. magni uirgo ne regia Solis
<val. fl. argon. 8.283> Haemonii thalamos adeas despecta mariti
<val. fl. argon. 8.284> Tot decuit coiisse rates, tot fulgere taedas."
<val. fl. argon. 8.285> Dixerat atque orans iterum uentosque uirosque
<val. fl. argon. 8.286> Perque ratis supplex et remigis *** uexilla magistris.
<val. fl. argon. 8.287> Illi autem intorquent truncis frondentibus undam
<val. fl. argon. 8.288> Quaeque die fuerat raptim formata sub uno
<val. fl. argon. 8.289> Et tantum deiecta suis a montibus arbor
<val. fl. argon. 8.290>(Quid dolor et ueterum potuit non ira uirorum?)
<val. fl. argon. 8.291> Haud longis iam distat aquis, sequiturque uolantem
<val. fl. argon. 8.292> Barbara Palladiam puppem ratis, ostia donec
<val. fl. argon. 8.293> Danuuii uiridemque uident ante ostia Peucen
<val. fl. argon. 8.294> Vltimaque agnoscunt Argoi cornua mali.
<val. fl. argon. 8.295> Tum uero clamorem omnes inimicaque tollunt
<val. fl. argon. 8.296> Gaudia, tum grauior remis fragor, ut procul Argo
<val. fl. argon. 8.297> Visa uiris, unamque petunt rostra omnia puppem.
<val. fl. argon. 8.298> Princeps naualem nodosi roboris uncum
<val. fl. argon. 8.299> Arripit et longa Styrus prospectat ab unda
<val. fl. argon. 8.300> Coniugio atque iterum sponsae flammatus amore.
<val. fl. argon. 8.301> Iamque alii clipeos et tela trabalia dextris
<val. fl. argon. 8.302> Expediunt, armant alii picis unguine flammas.
<val. fl. argon. 8.303> Impatiens tremit hasta morae nec longius inter
<val. fl. argon. 8.304> Quam quod tela uetet superest mare. uocibus urgent
<val. fl. argon. 8.305> Interea et pedibus pulsant tabulata frementes.
<val. fl. argon. 8.306> Cum subitas uidere rates uibrataque flammis
<val. fl. argon. 8.307> Aequora non una Minyae formidine surgunt,
<val. fl. argon. 8.308> Primus et in puppem deserta uirgine ductor
<val. fl. argon. 8.309> Prosilit et summa galeam rapit altus ab hasta,
<val. fl. argon. 8.310> Ense simul clipeoque micat, nec cetera pubes
<val. fl. argon. 8.311> Segnius arreptis in litore constitit armis.
<val. fl. argon. 8.312> At tibi quae scelerum facies, Medea, tuorum
<val. fl. argon. 8.313> Quisue pudor Colchos iterum fratremque uidenti
<val. fl. argon. 8.314> Quicquid et abscisum uasto iam tuta profundo
<val. fl. argon. 8.315> Credideras! ergo infausto sese occulit antro
<val. fl. argon. 8.316> Non aliud quam certa mori seu carus Iason
<val. fl. argon. 8.317> Seu frater Graia uictus cecidisset ab hasta.
<val. fl. argon. 8.318> Haud ita sed summo segnis sedet aethere Iuno
<val. fl. argon. 8.319> Aut sinit extrema Minyas decernere pugna,
<val. fl. argon. 8.320> Nec numero quoniam Colchis nec puppibus aequi.
<val. fl. argon. 8.321> Ergo ubi diua rates hostemque accedere cernit
<val. fl. argon. 8.322> Ipsa subit terras tempestatumque refringit
<val. fl. argon. 8.323> Ventorumque domos. uolucrum gens turbida fratrum
<val. fl. argon. 8.324> Erumpit, classem dextra Saturnia monstrat.
<val. fl. argon. 8.325> Videre inque unum pariter mare protinus omnes
<val. fl. argon. 8.326> Infesto clamore ruunt inimicaque Colchis
<val. fl. argon. 8.327> Aequora et aduersos statuunt a litore fluctus.
<val. fl. argon. 8.328> Tollitur atque infra Minyas Argoaque uela
<val. fl. argon. 8.329> Styrus habet; uasto rursus desidit hiatu
<val. fl. argon. 8.330> Abrupta reuolutus aqua. iamque omnis in astra
<val. fl. argon. 8.331> Itque reditque ratis, lapsoque reciproca fluctu
<val. fl. argon. 8.332> Descendit. uorat hos uertex, hos agmine toto
<val. fl. argon. 8.333> Gurges agit. simul in uultus micat undique terror;
<val. fl. argon. 8.334> Crebra ruina poli caelestia limina laxat.
<val. fl. argon. 8.335> Non tamen ardentis Styri uiolentia cedit
<val. fl. argon. 8.336> Hortatur socios media inter proelia diuum.
<val. fl. argon. 8.337>"Transferet ergo meas in quae uolet oppida dotes
<val. fl. argon. 8.338> Colchis, et Haemonius nobis succedet adulter,
<val. fl. argon. 8.339> Nec mihi tot magnos inter regesque procosque
<val. fl. argon. 8.340> Profuerit prona haud dubii sententia patris?
<val. fl. argon. 8.341> An uirtus praelata uiri est et fortior ille
<val. fl. argon. 8.342> Quem sequitur? iungam igniferos sine carmine tauros
<val. fl. argon. 8.343> Saeuaque Echionii ferro sata persequar hydri.
<val. fl. argon. 8.344> Hoc adeo interea specta de litore pugnas
<val. fl. argon. 8.345> Amborum: uictoris eris. iam digna uidebis
<val. fl. argon. 8.346> Proelia iamque illud carum caput ire cruenta
<val. fl. argon. 8.347> Sub freta, semiuiri nec murra corpus Achiui
<val. fl. argon. 8.348> Sed pice, sed flammis et olentes sulphure crines.
<val. fl. argon. 8.349> Vos modo uel solum hoc, fluctus, expellite corpus:
<val. fl. argon. 8.350> Non te, Aeeta pater, generi aut, Sol magne, pudebit.
<val. fl. argon. 8.351> Fallor, an hos nobis magico nunc carmine uentos
<val. fl. argon. 8.352> Ipsa mouet diraque leuat maria ardua lingua
<val. fl. argon. 8.353> Atque iterum Aesonides, iterum defenditur arte
<val. fl. argon. 8.354> Qua solet? haud illi cantus et futtile murmur
<val. fl. argon. 8.355> Proderit. ite, rates, et frangite uirginis undam."
<val. fl. argon. 8.356> Dixit et intortis socio cum milite remis
<val. fl. argon. 8.357> Prosilit; at fluctu puppis labefacta reuerso
<val. fl. argon. 8.358> Soluitur effunditque uiros ipsumque minantem
<val. fl. argon. 8.359> Tum quoque et elata quaerentem litora dextra.
<val. fl. argon. 8.360> Ibat et arma ferens et strictum naufragus ensem
<val. fl. argon. 8.361> Incipit et remos et quaerere transtra solutae
<val. fl. argon. 8.362> Sparsa ratis maestas<que> altis intendere uoces
<val. fl. argon. 8.363> Puppibus; ast inter tantos succurrere fluctus
<val. fl. argon. 8.364> Nulla potest aut ille *uelit*, quotiensque propinquat
<val. fl. argon. 8.365> Tunc aliud rursus dirimit mare. iam tamen enat
<val. fl. argon. 8.366> Iamque abiit fundoque iterum uiolentus ab imo
<val. fl. argon. 8.367> Erigitur; sed fluctus adest magnoque sub altis
<val. fl. argon. 8.368> Turbine figit aquis, et tandem uirgine cessit.
<val. fl. argon. 8.369> Absyrtus uisu maeret defixus acerbo.
<val. fl. argon. 8.370> Heu quid agat? qua ui portus et prima capessat
<val. fl. argon. 8.371> Ostia? qua possit Minyas inuadere clausos,
<val. fl. argon. 8.372> Quos uidet agnoscitque fremens? maria obuia contra
<val. fl. argon. 8.373> Saeuaque pugnat hiems totusque in uertice pontus.
<val. fl. argon. 8.374> Abscessit tandem uanaque resedit ab ira
<val. fl. argon. 8.375> Et tanta de clade *rates* latus inde sinistrum
<val. fl. argon. 8.376> Aduersamque procul Peucae defertur in oram
<val. fl. argon. 8.377> Cum sociis; gemino nam scinditur insula flexu
<val. fl. argon. 8.378> Danuuii. hac dudum Minyae Pagasaeaque puppis
<val. fl. argon. 8.379> In statione manent; illinc Aeetius heros
<val. fl. argon. 8.380> Obsidet aduersa tentoria Thessala classe
<val. fl. argon. 8.381> Impatiens, pugnaeque datur non ulla potestas.
<val. fl. argon. 8.382> Noctes atque dies uastis mare fluctibus inter
<val. fl. argon. 8.383> Perfurit, expediant donec Iunonia sese
<val. fl. argon. 8.384> Consilia atque aliquem bello ferat anxia finem.
<val. fl. argon. 8.385> At Minyae tanti reputantes ultima belli
<val. fl. argon. 8.386> Vrgent et precibus cuncti fremituque fatigant
<val. fl. argon. 8.387> Aesoniden. quid se externa pro uirgine clausos
<val. fl. argon. 8.388> Obiciat quidue illa pati discrimina cogat?
<val. fl. argon. 8.389> Respiceret pluresque animas maioraque fata
<val. fl. argon. 8.390> Tot comitum qui non furiis nec amore nefando
<val. fl. argon. 8.391> Per freta sed sola sese uirtute sequantur.
<val. fl. argon. 8.392> An uero ut thalamis raptisque indulgeat unus
<val. fl. argon. 8.393> Coniugiis? id tempus enim. sat uellera Grais,
<val. fl. argon. 8.394> Et posse oblata componere uirgine bellum.
<val. fl. argon. 8.395> Quemque suas sinat ire domos nec Marte cruento
<val. fl. argon. 8.396> Europam atque Asiam prima haec committat Erinys.
<val. fl. argon. 8.397> Namque datum hoc fatis trepidus supplexque canebat
<val. fl. argon. 8.398> Mopsus ut in seros irent magis ista nepotes
<val. fl. argon. 8.399> Atque alius lueret tam dira incendia raptor.
<val. fl. argon. 8.400> Ille trahens gemitum tantis ac uocibus impar
<val. fl. argon. 8.401> Quamquam iura deum et sacri sibi conscia pacti
<val. fl. argon. 8.402> Religio dulcisque mouent primordia taedae,
<val. fl. argon. 8.403> Cunctatur mortemque cupit sociamque pericli
<val. fl. argon. 8.404> Cogitat **** haud ultra sociis obsistere pergit.
<val. fl. argon. 8.405> Haec ubi fixa uiris tempus fluctusque quietos
<val. fl. argon. 8.406> Exspectant: ipsam interea quid restet amantem
<val. fl. argon. 8.407> Ignorare sinunt decretaque tristia seruant.
<val. fl. argon. 8.408> Sed miser ut uanos, ueros ita saepe timores
<val. fl. argon. 8.409> Versat amor fallique sinit nec uirginis annos,
<val. fl. argon. 8.410> Ac prior ipsa dolos et quamlibet intima sensit
<val. fl. argon. 8.411> Non fidi iam signa uiri nimiumque silentes
<val. fl. argon. 8.412> Vna omnes. haud illa sui tamen immemor unquam
<val. fl. argon. 8.413> Nec subitis turbata minis prior occupat unum
<val. fl. argon. 8.414> Aesoniden longeque trahit, mox talibus infit:
<val. fl. argon. 8.415>"Me quoque quid tecum Minyae, fortissima pubes,
<val. fl. argon. 8.416> Nocte dieque nouent liceat cognoscere tandem,
<val. fl. argon. 8.417> Si modo Peliacae non sum captiua carinae
<val. fl. argon. 8.418> Nec dominos decepta sequor consultaque uestra
<val. fl. argon. 8.419> Fas audire mihi. uereor, fidissime coniunx,
<val. fl. argon. 8.420> Nil equidem; miserere tamen promissaque serua
<val. fl. argon. 8.421> Vsque ad Thessalicos saltem conubia portus
<val. fl. argon. 8.422> Inque tua me sperne domo. scis te mihi certe,
<val. fl. argon. 8.423> Non socios iurasse tuos. hi reddere forsan
<val. fl. argon. 8.424> Fas habeant, tibi non eadem permissa potestas
<val. fl. argon. 8.425> Teque simul mecum ipsa traham; non sola reposcor
<val. fl. argon. 8.426> Virgo nocens atque hac pariter rate fugimus omnes.
<val. fl. argon. 8.427> An fratris te bella mei patriaeque biremes
<val. fl. argon. 8.428> Terrificant magnoque impar urgeris ab hoste?
<val. fl. argon. 8.429> Finge rates alias et adhuc maiora coire
<val. fl. argon. 8.430> Agmina; nulla fides, nullis ego digna periclis?
<val. fl. argon. 8.431> Non merui mortemque tuam comitumque tuorum?
<val. fl. argon. 8.432> Vellem equidem nostri tetigissent litora patris
<val. fl. argon. 8.433> Te sine duxque illis alius quicumque fuisset;
<val. fl. argon. 8.434> Nunc remeant meque ecce, nefas, et reddere possunt
<val. fl. argon. 8.435> Nec spes ulla super. quin tu mea respice saltem
<val. fl. argon. 8.436> Consilia et nimio comitum ne cede timori.
<val. fl. argon. 8.437> Credidit ardentes quis te tunc iungere tauros
<val. fl. argon. 8.438> Posse, quis ad saeui uenturum templa draconis?
<val. fl. argon. 8.439> O utinam ergo meus pro te non omnia posset
<val. fl. argon. 8.440> Atque aliquid dubitaret amor. quin nunc quoque quaero
<val. fl. argon. 8.441> Nescioquid tuus iste pudor? mene, optime quondam
<val. fl. argon. 8.442> Aesonide, me ferre preces et supplicis ora
<val. fl. argon. 8.443> Fas erat? haud hoc nunc genitor putat aut dare poenas
<val. fl. argon. 8.444> Iam sceleris dominumque pati." sic fata parantem
<val. fl. argon. 8.445> Reddere dicta uirum furiata mente refugit
<val. fl. argon. 8.446> Vociferans. qualem Ogygias cum tollit in arces
<val. fl. argon. 8.447> Bacchus et Aoniis illidit Thyiada truncis
<val. fl. argon. 8.448> Talis erat talemque iugis se uirgo ferebat
<val. fl. argon. 8.449> Cuncta pauens; fugit infestos uibrantibus hastis
<val. fl. argon. 8.450> Terrigenas, fugit ardentes exterrita tauros,
<val. fl. argon. 8.451> Si Pagasas uel Peliacas hinc denique nubes
<val. fl. argon. 8.452> Cerneret et Tempe ** (==CA*A+) lucentia fumo,
<val. fl. argon. 8.453> Hoc uisu contenta mori. tunc tota querellis
<val. fl. argon. 8.454> Egeritur questuque dies, eademque sub astris
<val. fl. argon. 8.455> Sola mouet, maestis ueluti nox illa sonaret
<val. fl. argon. 8.456> Plena lupis quaterentque truces ieiuna leones
<val. fl. argon. 8.457> Ora uel orbatae traherent suspiria uaccae.
<val. fl. argon. 8.458> Procedit; non gentis honos, non *****
<val. fl. argon. 8.459> Solis aui, non barbaricae decor ille iuuentae,
<val. fl. argon. 8.460> Quid iubeas. heu dure siles, magnumque minatur
<val. fl. argon. 8.461> Qualis erat cum Chaonio radiantia trunco
<val. fl. argon. 8.462> Vellera uexit ouans interque ingentia Graium
<val. fl. argon. 8.463> Nomina Palladia uirgo stetit altera prora.
<val. fl. argon. 8.464> Haeret et hinc praesens pudor, hinc decreta suorum
<val. fl. argon. 8.465> Dura premunt. utcumque tamen mulcere gementem
<val. fl. argon. 8.466> Temptat et ipse gemens et *tempera* dictis.
<val. fl. argon. 8.467>"Mene aliquid meruisse putas, me talia uelle?
